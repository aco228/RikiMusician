
Dva dana nakon neobične zgode na večernjem posijelu kod Nastasje Filipovne, s kojom smo završili prvi dio naše pripovijesti, otputovao je knez Miškin brže u Moskvu kako bi preuzeo neočekivanu baštinu. Govorili su tada da je moglo biti i drugih razloga takvomu žurnom odlasku; ali o tom, pa o kneževim zgodama u Moskvi, i uopće za njegova izbivanja iz Petrograda, možemo iznijeti vrlo malo podataka. Knez je izbivao upravo šest mjeseci te su i oni koji su imali nekih razloga zanimati se za njegovu sudbinu premalo mogli doznati za cijelo to vrijeme. Nekima su doduše, premda jako rijetko, stizali nekakvi glasovi, no i ti su glasovi bili ponajviše čudni i gotovo uvijek oprečni jedan drugomu. Najviše su se za kneza zanimali dakako u obitelji Jepančinih, s kojima se on nije ni dospio oprostiti prije odlaska. General se uostalom sastao tada s njim, pa i dva-tri puta; ozbiljno su raspravljali o nečem. Ali ako se Jepančin i sastajao s njim, svojoj obitelji nije javljao o tom. A i uopće za prvo vrijeme, to jest, gotovo cijeli mjesec dana nakon kneževa odlaska, u kući Jepančinih nije se običavalo govoriti o njemu. Jedina je generalica, Lizaveta Prokofjevna, izrekla odmah u početku »da se ljuto prevarila u knezu«. Zatim je dometnula nakon dva-tri dana, ali ne spominjući više kneza, nego neodređeno, »da je najglavnija crta njezina života što se neprestano varala u ljudima«. I naposljetku je već nakon desetak dana, kad se za nešto rasrdila na kćeri, završila kao s nekom sentencijom: »Dosta je omašaka, neće ih biti više!« Mora se pritom primijetiti da im je u kući prilično dugo vladalo nekakvo neugodno raspoloženje. Bilo je nešto teško, nategnuto, neizgovoreno, svadljivo; svi su se mrštili. General je bio zabavljen dan i noć, vazda u poslovima; rijetko su ga viđali zabavljenijeg i zaposlenijeg – naročito u službi. Ukućani su jedva imali prilike vidjeti ga. Što se pak tiče gospođica Jepančinih, one dabome nisu naglas govorile ništa. Možda su i nasamo između sebe govorile jako malo. Bile su to ponosne djevojke, uznosite, pa gdjekada stidljive i same među sobom, ali one su jedna drugu razumijevale, i ne samo od prve riječi, nego i od prvoga pogleda, tako da katkad nije bilo potrebno ni govoriti.

Samo jedno bi mogao zaključiti strani promatrač da se tu dogodilo: po svem onom što se reklo, ako i nije mnogo, knez je ipak u obitelji Jepančinih ostavio osobit dojam, sve ako je tu i bio jedan jedini put, pa i to letimice. Možda je to bio dojam proste radoznalosti koja se objašnjavala nekim ekscentričnim zgodama kneževim. Bilo kako bilo, dojam je ostao.

Malo-pomalo se i glasovi, koji su se bili raširili po gradu, prekrili mrakom neizvjesnosti. Pripovijedalo se doduše o nekom knežiću luđačiću (nitko nije znao pravo da mu rekne ime) koji je iznenada dobio golemu baštinu i oženio se nekom pridošlom Francuskinjom, plesačicom kankana iz Château-des-Fleurs u Parizu. No drugi su govorili da je baština dopala nekomu generalu, a pridošlom se Francuskinjom i poznatom plesačicom kankana oženio ruski trgovac i silan bogataš, pa je u svojim svatovima, od samoga razmetanja, pijan, spalio na svijeći upravo sedam stotina tisuća u papirima posljednjeg lutrijskog zajma. Ali svi su ti glasovi zamukli vrlo brzo, čemu su mnogo pripomogle prilike. Sva je, na primjer, Rogožinova družba, iz koje bi mogli štošta pripovijedati, otputovala listom u Moskvu, s njim samim na čelu, gotovo baš tjedan dana nakon strahovite orgije u jekaterinhofskom zabavištu, gdje je bila i Nastasja Filipovna. Pogdjekoji, jako malo njih, koji su se zanimali, znali su po nekim glasovima da je Nastasja Filipovna sutradan nakon Jekaterinhofa nestala te su, kažu, na koncu pronašli da je otputovala u Moskvu; tako da su i u Rogožinovu odlasku u Moskvu počeli nalaziti neki sklad s tim glasom.

Raznijeli se glasovi i o Gavrili Ardalionoviču Ivolginu, koji je također bio prilično poznat u svojem krugu. Ali i s njim se dogodilo nešto što je naskoro ohladilo, a zatim i sasvim zbrisalo sve nemile pripovijesti o njemu; jako se razbolio te nije mogao nikuda odlaziti, ne samo u društvo, nego ni u službu. Prebolovao mjesec dana i ozdravio, ali se zbog nečega sasvim odrekao službe u dioničkom društvu te je drugi zapremio njegovo mjesto. I u kuću generala Jepančina nije se javljao ni jedan jedini put, te je i generalu stao dolaziti drugi činovnik. Neprijatelji Gavrile Ardalionoviča mogli bi pomisliti da se toliko zbunio od svega onoga što mu se dogodilo te ga je stid i na ulicu; ali on je zaista pobolijevao nešto: zapao čak i u hipohondriju, zamišljao se, srdio se. Varvara se Ardalionovna još te zime udala za Pticina; koji su ih god poznavali, pripisivali su taj brak baš tomu što se Ganja nije htio vratiti k svojim poslovima, i ne samo da je prestao uzdržavati obitelj, nego je i sâm trebao pomoć, a pogotovo i dvorbu.

Primijetit ćemo usput da ni Gavrilu Ardalionoviča nisu nikad spominjali u domu Jepančinih – kao da takvog čovjeka i nema na svijetu, ne samo u njihovu domu. A međutim su svi tamo doznali o njemu (i vrlo brzo) jednu jako vrijednu okolnost, to jest: one iste noći, kobne za njega, nakon nemile zgode kod Nastasje Filipovne, Ganja se vratio kući, ali nije legao, nego je počeo u grozničavoj nestrpljivosti očekivati knežev povratak. Knez, koji se bio odvezao u Jekaterinhof, vratio se odande u šest sati ujutro. Onda je Ganja ušao u njegovu sobu i položio pred njega na stol opaljeni svežnjić novca što mu ga je poklonila Nastasja Filipovna kad je ležao u nesvjestici. Gorljivo je zamolio kneza neka taj poklon vrati Nastasji Filipovnoj čim bude prilike. Kad je Ganja ulazio u kneževu sobu, bio je u neprijateljskom i gotovo očajnom raspoloženju; ali između njega i kneza je palo, kažu, nekoliko takvih riječi da je nakon njih presjedio Ganja kod kneza dva sata i za sve to vrijeme gorko plakao. Rastali su se prijateljski.

Taj glas, koji je dopro do svih Jepančinih, bio je sasvim istinit, kako se potvrdilo kasnije. Čudno je dakako što su ovakvi glasovi mogli tako brzo stizati i doznati se; sve što se, na primjer, zbilo kod Nastasje Filipovne doznalo se u kući Jepančinih gotovo već sutradan, pa i u prilično točnim pojedinostima. Što se pak tiče glasova o Gavrilu Ardalionoviču, moglo bi se suditi da ih je Jepančinima donijela Varvara Ardalionovna, koja je nekako iznenada osvanula kod gospođica Jepančinih, pa i jako se brzo sprijateljila s njima, na veliko čudo Lizavete Prokofjevne. No ako je Varvara Ardalionovna i smatrala zbog nečega potrebnim se tako blisko združiti s Jepančinima, o svojem bratu ne bi ona zacijelo pripovijedala takve stvari. I ona je bila prilično ponosna žena, samo na svoj način, unatoč tomu što je zapodjela prijateljstvo ondje otkud su joj skoro istjerali brata. Prije toga je bila doduše poznata s gospođicama Jepančinima, ali sastajale su se rijetko. A ni sada se nije gotovo niti javljala u salonu, nego zaista kao u prolazu, kao da se samo svraćala – na stražnje stube. Lizaveta Prokofjevna nije ju nikad voljela, niti prije, niti sada, premda je jako cijenila Ninu Aleksandrovnu, majku Varvare Ardalionovne. Čudila se, srdila se, pripisivala poznanstvu s Varjom hirovima i svojevolji svojih kćeri koje »ne znaju već ni što da smisle što bi učinile njoj usprkos«, ali Varvara je Ardalionovna ipak i dalje dolazila k njima i prije i poslije svoje udaje.

No prošao je mjesec dana od kneževa odlaska i generalica je Jepančina dobila pismo od starice kneginje Bjelokonske, koja je prije otprilike dva tjedna bila otputovala u Moskvu k svojoj najstarijoj udanoj kćeri, i to je se pismo očito dojmilo. Nije doduše iz njega ništa javila ni kćerima, ni Ivanu Fjodoroviču, ali po mnogim se znacima primijetilo da je nekako osobito uzbuđena, pa i uzrujana. Počela je zapodijevati s kćerima čudne razgovore i sve o nekim neobičnim stvarima; htjela se očito izgovoriti, ali se zbog nečega susprezala. Onoga dana kad je dobila pismo sve ih je pomilovala, čak je i poljubila Aglaju i Adelaidu, za nešto se pokajala pred njima, ali za što, nisu mogle razabrati. Postala je odjednom milostiva čak i Ivanu Fjodoroviču, koji je cijeli mjesec dana bio držan u nemilosti. Sutradan se dakako strašno rasrdila na svoju jučerašnju raznježenost i već do objeda se posvađala sa svima, ali navečer se opet razvedrilo obzorje. Uopće, cijeli je tjedan ostajala prilično dobre volje, što već odavno nije bilo.

No nakon još jednog tjedna stigne opet pismo od Bjelokonske i sada odluči generalica iznijeti istinu na vidjelo. Ona svečano izjavi da »starica Bjelokonska« (nikad nije drugačije zvala kneginju kad je god govorila gdje nje nema) javlja jako radosne glasove o tom... »čudaku, no, ta o knezu!« Starica ga je pronašla u Moskvi, raspitivala se o njem i saznala nešto jako lijepo; knez je došao naposljetku i sâm k njoj i dojmio se nje gotovo iznimno. Vidi se po tom što ga je pozvala neka joj dolazi svaki dan prije objeda, od sata do dva sata, i on se »svaki dan dovlači k njoj i nije joj dosad dosadio«, završi generalica i još dometne da je preko »starice« knez primljen u dvije-tri odlične kuće. »Dobro je što ne sjedi navijek kod kuće i ne stidi se kao glupan.« Gospođice, kojima je javila sve to, primijetiše odmah da im je mati zatajila jako mnogo iz pisma. Možda su to doznale od Varvare Ardalionovne, koja je mogla znati i dakako znala sve što je Pticin znao o knezu i o njegovu boravku u Moskvi. A Pticin je mogao znati i više nego svi. Ali on je bio iznimno šutljiv čovjek u poslovnim stvarima, premda je Varji dabome i govorio. Generalica je odmah i još više omrznula Varvaru Ardalionovnu.

No bilo kako mu drago, led je bio probijen i o knezu se odjednom moglo govoriti naglas. Osim toga se još jednom jasno pojavio onaj neobični dojam i onaj već preko mjere velik interes što ga je uzbudio i ostavio u domu Jepančinih. Generalica se i začudila dojmu što su ga glasovi iz Moskve proizveli na njezine kćeri. A i kćeri se začudile svojoj majci kad im je svečano objavila kako je »najglavnija crta njezina života da se neprestano vara u ljudima«, a u isti mah preporučila kneza pažnji »moćne« starice Bjelokonske u Moskvi, pri čemu ju je dabome morala i Kristom Bogom zaklinjati za tu pažnju, jer »starica« se teško nakanjivala u nekim zgodama.

No čim je led bio probijen i puhnuo nov vjetar, požurio se i general izreći svoje. Razabralo se da se i on neobično interesirao. Priopćio je uostalom samo »poslovnu stranu predmeta«. Pokazalo se da je on u kneževu interesu povjerio nekoj dvojici gospode u Moskvi, ljudima jako pouzdanima na svoj način, da paze na kneza, a osobito na Salaskina koji ga upućuje. Što se god govorilo o baštini, »to jest, da se rekne, o činjenici baštine«, pokazalo se istinitim, ali se razabralo da sama baština na koncu konca nije nipošto onako znatna kako su u prvi mah razglasili o njoj. Stanje je bilo napola zbrkano; javili se dugovi, javili se neki koji ištu baštinu, a i knez se, unatoč svim uputama, držao sasvim neuputno u poslovima. »Dakako, dao mu Bog;« sada, gdje je bio probijen »led šutnje«, general se »sa svom iskrenošću« duševnom volio izjavljivati o tom, jer »ionako je momak malo onakav«. Ipak je to zavrijedio. A ipak je počinio budalaština; javili se, na primjer, vjerovnici pokojnog trgovca, s prijepornim, ništetnim dokumentima, a neki, kad su nanjušili o knezu, i bez ikakvih dokumenata – i što je? Knez je udovoljio gotovo svima, premda su mi prijatelji govorili da svi ti ljudi i vjerovničići nemaju nikakva prava; i udovoljio im samo zato što se zbilja razabralo da su neki od njih zaista nastradali.

Generalica je odvratila na to da joj tako piše i Bjelokonskaja, i da je »to glupo, jako glupo; glupana ne možeš izliječiti«, nadovezala je oštro, ali po licu joj se vidjelo kako se veseli djelima toga »glupana«. Na koncu svega primijetio je general da se njegova supruga zanima za kneza kao da joj je rođeni sin i da je nekako silno stala maziti Aglaju; kad je Ivan Fjodorovič vidio to, na neko se vrijeme držao vrlo poslovno.

Ali sve to ugodno raspoloženje nije ipak potrajalo dugo. Prošla su samo dva tjedna i opet se nešto odjednom promijenilo, generalica se namrštila, a general slegao nekoliko puta ramenima i opet se pokorio »ledu šutnje«. Stvar je bila ta da je on upravo prije dva tjedna dobio ispod ruke glas, kratak doduše, tako da nije bio sasvim jasan, ali za to pouzdan, da je Nastasju Filipovnu, koja je u prvi mah bila u Moskvi, kasnije našao ondje Rogožin, onda je opet nekud nestala i opet ju je on našao, te mu ona naposljetku dala gotovo tvrdu riječ da će poći za njega. I eto sada, samo dva tjedna nakon toga, stigao njegovoj preuzvišenosti glas da je Nastasja Filipovna utekla po treći put, gotovo pred samim vjenčanjem, i ovaj put nestala negdje u guberniji, a međutim da je iščeznuo iz Moskve i knez Miškin, ostavivši svoje poslove na brizi Salaskinu, »da li s njom, ili prosto odjurio za njom – ne zna se, ali nešto tu jest«, završio je general. Lizaveta je Prokofjevna također dobila neke neugodne vijesti. Na koncu konca, dva mjeseca nakon kneževa odlaska, zamuknuo u Petrogradu konačno gotovo svaki glas o njemu, a u domu Jepančinih nije se više ni probijao »led šutnje«. No Varvara je Ardalionovna ipak pohađala gospođice.

Da završimo sa svim tim glasovima i vijestima, dometnut ćemo i to da se kod Jepančinih proljetos dogodilo jako mnogo preokreta, tako bi i teško bilo ne zaboraviti na kneza koji se i nije javljao, a možda i nije htio javljati se. Zimi se malo-pomalo odlučili naposljetku da na ljeto otputuju u inozemstvo, to jest, Lizaveta Prokofjevna s kćerima; general, razumije se, nije mogao tratiti vrijeme na »pustu zabavu«. Odluka je donesena nakon izvanrednog i upornog navaljivanja gospođica koje su se bile sasvim uvjerile da ih roditelji neće voditi u inozemstvo jer ih neprestano nastoje udati te im traže mladoženje. Možda su se i roditelji uvjerili naposljetku da se mladoženje mogu naći i vani i da odlazak na jedno ljeto ne samo da ne može ništa pokvariti, nego možda može još i »pomoći«. Tu je prilika spomenuti da se sasvim raspao zasnovani brak Afanasija Ivanoviča Tockoga i najstarije Jepančine te nije niti došlo do formalne prosidbe. Zbilo se to nekako samo po sebi, bez velikih razgovora i bez ikakve obiteljske borbe. Od kneževa odlaska sve je odjednom zamuklo na obje strane. Eto ta je okolnost bila donekle među razlozima tadašnjemu nemilomu raspoloženju u obitelji Jepančinih, premda je generalica i izjavila onda da bi se sada drage volje »prekrižila s obje ruke«. General je doduše bio u nemilosti te je osjećao da je on sam kriv, ali se ipak dugo durio; žao mu je bilo Afanasija Ivanoviča: »takav imetak i tako spretan čovjek!« Kratko vrijeme nakon toga doznao je general da se Afanasij Ivanovič zaljubio u neku pridošlu Francuskinju iz višega društva, markizu i legitimistkinju, da će se oženiti i da će Afanasija Ivanoviča odvesti u Pariz, a onda nekuda u Bretagnu. »No s Francuskinjom će on propasti«, zaključio je general.

A Jepančini su se spremali otputovati na ljeto. I odjednom se dogodila zgoda koja je opet promijenila sve te se opet odgodio put, na najveću radost generalovu i generaličinu. U Petrograd stigao iz Moskve jedan knez, knez Ščerbacki, uostalom poznat čovjek, i poznat s vrlo lijepe strane. Bio je to jedan od onih ljudi, što više, može se reći, onih radenika posljednjega vremena, poštenih, skromnih, koji iskreno i svjesno žele korist, uvijek rade i odlikuju se onim rijetkim i sretnim svojstvom da svagda nalaze rada. Knez se nije isticao, uklanjao se stranačkomu bjesnilu i brbljariji, nije sebe držao za koga od prvaka, ali je ipak jako temeljito razumio mnogo od onoga što se zbivalo u posljednje vrijeme. Prije je služio, zatim i počeo sudjelovati u radu okružnih samoupravnih ustanova. Osim toga je bio koristan dopisnik nekih ruskih znanstvenih društava. U društvu s jednim poznatim tehnikom pripomogao je nakupljenim svojim znanjem i istraživanjem da je jednoj od najvažnijih projektiranih željeznica određen valjaniji pravac. Bilo mu je kojih trideset i pet godina. Bio je čovjek »iz najvišega svijeta« i osim toga »s lijepim, ozbiljnim, neporecivim« imetkom, kako je izjavio general kojemu se dogodilo da se u jednoj prilično ozbiljnoj stvari kod grofa, svojega starješine, sastane i upozna s knezom. Po nekoj osobitoj radoznalosti knez se nije nikad uklanjao poznanstvu s ruskim »poslovnim ljudima«. Dogodilo se da se knez upoznao i s generalovom obitelji. Adelaida Ivanovna, srednja od tri sestre, dosta ga se jako dojmila. S proljeća se očitovao knez. Adelaidi se jako svidio, svidio se i Lizaveti Prokofjevnoj. General je bio jako zadovoljan. Razumije se samo po sebi, put se odgodio. Svadba se odredila za proljeće.

Put se mogao uostalom upriličiti i sredinom i koncem ljeta, makar samo i kao izlet na mjesec-dva, da se Lizaveta Prokofjevna i dvije kćeri što su joj ostale otresu žalosti za Adelaidom koja ih je ostavila. Ali opet se dogodila nova zgoda: već pred kraj proljeća (Adelaidina se svadba nešto zategla i odgodila se do sredine ljeta) doveo je knez Ščerbacki u kuću k Jepančinima jednog svog dalekog rođaka, kojega je uostalom dobro poznavao. Bio je to neki Jevgenij Pavlovič Radonski, mlad još čovjek, od kojih dvadeset i osam godina, krilni pobočnik, pravi ljepotan, »odlična roda«, oštrouman, sjajan čovjek, »nov«, »neizmjerno obrazovan« i nekako već nečuveno bogat. Što se tiče ovog posljednjeg, u tom je general bio svagda oprezan. Raspitao se on: »zaista, nekoliko jest – ali treba još razaznati.« Tog mladog krilnog pobočnika s »budućnošću« jako je uzvisivala izjava starice Bjelokonske iz Moskve. Samo mu je jedna slava bila nešto škakljiva: nekoliko veza i, kako su uvjeravali, »pobjeda« nad nekim nesretnim srcima. Kad je vidio Aglaju, počeo je neobično dugo zastajati u domu Jepančinih. Istina je, ništa se još nije reklo, nije niti bilo ikakvih aluzija, no roditeljima se ipak činilo da ljetos ne treba misliti na put u inozemstvo. Sama je Aglaja bila možda i drugačijeg mišljenja.

To se zbivalo gotovo već prije druge pojave našega junaka na pozornici naše pripovijesti. Sudeći odoka, u to su vrijeme bili u Petrogradu sasvim već zaboravili bijednoga kneza Miškina. Da se sada iznenada javio među onima koji su ga znali, učinilo bi im se da je pao s neba. Ali ipak ćemo iznijeti još jednu činjenicu i time ćemo završiti naš uvod.

Kolja je Ivolgin nakon kneževa odlaska nastavio isprva svoj prijašnji život, to jest, išao u gimnaziju, k prijatelju svojemu Ipolitu, pazio na generala i pomagao Varji u kućanstvu, to jest, trčkao za nju. Ali stanari su brzo ponestajali: tri dana nakon zgode kod Nastasje Filipovne iselio se nekud Ferdiščenko i prilično brzo nestao, tako da mu nije bilo ni glasa; govorilo se da negdje pije, ali se nije znalo pouzdano. Knez je otputovao u Moskvu; stanarima je bio kraj. Kasnije, kad se Varja već udala, preseli se Nina Aleksandrovna i Ganja zajedno s njom k Pticinu, u Izmajlovski polk; što se pak tiče generala Ivolgina, njemu se gotovo u to isto vrijeme dogodila sasvim neslućena zgoda: posadili ga u dužnički zatvor. Onamo ga je strpala njegova prijateljica, kapetanica, zbog zadužnica što ih je u različito vrijeme izdao njoj na dvije tisuće. Sve je to njega sasvim iznenadilo i bijedni je general bio »zaista žrtva svoje neumjerene vjere u plemenitost čovječjega srca, govoreći općenito«. Kako je usvojio umirljivu naviku potpisivati zadužnice i mjenice, nije ni sanjao da bi od toga bilo ikad posljedica, nego je sve mislio da je to tako. Razaznalo se da nije tako. »Vjeruj onda ljudima, iskazuj plemenitu povjerljivost!« povikao je u jadu, sjedeći s novim prijateljima u Tarasovljevoj kući, uz bocu vina, i pripovijedajući im zgode iz opsade Karsa i o uskrslom vojniku. Uostalom, on se tu izvrsno osjećao. Pticin i Varja govorili su da to njemu i jest pravo mjesto; Ganja im sasvim odobrio. Jedina je bijedna Nina Aleksandrovna kradom gorko plakala (čemu su se svi u kući čudili) te je navijek kunjala i, što je god češće mogla, šuljala se k mužu na sastanak u Izmajlovski polk.

Ali od »prigode s generalom«, kako je govorio Kolja, i uopće od same udaje sestrine, Kolja se gotovo sasvim odbio ispod njihove paske i dotjerao dotle da se u posljednje vrijeme rijetko i javljao u obitelji i na noćenje. Kako se čulo, zapodjeo je mnogo novih poznanstava; osim toga su ga dobro upoznali i u odjelu za dugove. Nina Aleksandrovna se tu ne bi mogla ni maknuti bez njega; a kod kuće ga nisu ni uznemirivali radoznalošću. Varja, koja je prije tako strogo postupala s njim, nije ga sada ni najmanje ispitivala kuda on tumara; a Ganja, na veliko čudo svima u kući, govorio je pa i družio se s njim gdjekad sasvim prijateljski, uza svu svoju hipohondriju, što prije nije nikad bivalo jer dvadesetsedmogodišnji Ganja nije dabome obraćao ni najmanju prijateljsku pažnju na svoga petnaestogodišnjega brata, nego je grubo postupao s njim, iziskivao od svih ukućana samo strogost prema njemu i neprestano mu prijetio da će mu se »dokopati ušiju«, a to je istjerivalo Kolju »iz krajnjih granica čovječje strpljivosti«. Može se zamisliti da je sada Kolja bio Ganji ponekad i prijeko potreban. Nešto ga je prenerazilo što je Ganja onda vratio novac; zbog toga je bio voljan oprostiti mu mnogo.

Prošla tri mjeseca nakon kneževa odlaska i u obitelji Ivolginih dočuli da se Kolja odjednom upoznao s Jepančinima i da su ga gospođice primile jako lijepo. Varja je nabrzo doznala to, ali Kolja se nije upoznao preko Varje, nego »sam od sebe«. Malo-pomalo zavoljeli njega Jepančini. Generalica ga isprva nije nikako trpjela, ali ga naskoro stala maziti, »jer je iskren i jer se ne ulaguje«. Da se Kolja nije ulagivao, bila je prava istina; znao je biti kod njih sasvim jednak i nezavisan, premda je gdjekada čitao generalici knjige i novine – ali je uvijek bio uslužan. Uostalom, dva se puta ljuto posvađao s Lizavetom Prokofjevnom i izjavio da je ona despotkinja i da on neće više ni koraknuti u njezinu kuću. Prvi je put nastala svađa zbog »ženskog pitanja«, a drugi put zbog pitanja u koje se godišnje doba najbolje love zelenčice. Kako god bilo nevjerojatno, generalica mu je preksutradan nakon svađe poslala po lakaju list i zamolila ga da svakako izvoli doći; Kolja se nije skanjivao, nego je odmah došao. Jedina ga Aglaja vazda nije nekako marila i bila je uznošljiva prema njemu. Njoj je i bilo suđeno da je on donekle zadivi. Jednoga dana – bilo je to u velikom tjednu – ulučio Kolja časak kad je bio nasamo s Aglajom te joj dao pismo i samo rekao da mu je naređeno neka ga preda njoj samoj. Aglaja oštro pogleda »samouzdanog derana«, ali Kolja nije počekao, nego je izišao. Ona otvori pismo i pročita:

»Nekada ste me vi počastili svojim povjerenjem. Možda niste ni sada sasvim zaboravili na mene. Kako se dogodilo da vam pišem? Ne znam; ali mi se javlja nesuzdrživa želja da vas podsjetim na sebe, i baš vas. Toliko ste mi puta sve tri bile jako potrebne, ali od sve tri vidio sam samo jedinu vas. Vi ste meni potrebni prijeko potrebni. Nemam vam ništa pisati o sebi, ništa vam pripovijedati. Nisam to niti htio; silno bih želio da vi budete sretni. Jeste li sretni? Eto to sam vam jedino i htio reći.

Vaš brat kn. L. Miškin«

Kad je Aglaja pročitala to kratko i prilično zbrkano pismo, sva je odjednom planula i zamislila se. Teško bi nam bilo iskazati tijek njezinih misli. Među inim je zapitala sebe: »Da pokažem komu?« Nekako ju je bilo stid. Ali završila je time da je s podrugljivim i čudnim smiješkom bacila pismo na svoj stolić. Sutradan ga opet uzela i položila ga u debelu knjigu, ukoričenu u jake korice. (Tako je svagda radila sa svojim papirima, da ih brže nađe kad ustrebaju). I tek za tjedan dana je primijetila kakva je to knjiga. Bio je Don Quijote od Manche. Aglaja se silno rashihotala – tko bi znao zašto.

Ne zna se ni to je li kojoj od sestara pokazala što je stekla.

No dok je još čitala pismo, palo joj iznenada na pamet: zar je tog uobraženog derana i razmetljivca odabrao knez da se dopisuje s njim, što više da se s jedinim njim dopisuje ovdje? Počela je ispitivati Kolju, doduše s neobičnim prezirom. Ali taj navijek uvredljivi »deran« nije sada ni najmanje pazio na prezir; jako kratko i prilično suho izjavio je Aglaji da je doduše prije kneževa odlaska iz Petrograda javio njemu za svaki slučaj svoju stalnu adresu i pritom ponudio svoje usluge, no to mu je prva komisija koju je dobio od kneza i prvo pismo od njega, a za dokaz svojim riječima predočio joj i pismo što ga je dobio on sâm. Aglaja se nije ustručavala, nego ga je pročitala. U listu Kolji pisalo je:

»Mili Kolja, budite tako dobri, predajte Aglaji Ivanovnoj ovdje priloženi i zapečaćeni list. Da ste mi zdravi!

Ljubi vas kn. L. Miškin«

– Ipak je smiješno povjeravati se ovakvomu kepecu – uvredljivo izgovori Aglaja, vraćajući Kolji list, i prezirno prođe pokraj njega.

To Kolja nije više mogao otrpjeti: za tu je zgodu bio namjerno izmolio od Ganje, ne kazujući mu razlog, da smije staviti njegovu zelenu kravatu, sasvim još novu. Ljuto se uvrijedio.

II
Bili su prvi dani mjeseca lipnja, a već cijeli tjedan bilo je u Petrogradu krasno vrijeme, što je rijetkost. Jepančini su imali vlastiti i bogati ljetnikovac u Pavlovsku. Lizaveta se Prokofjevna odjednom uzbunila i digla; nisu se ni dva dana spremali i – odoše. Sutradan ili preksutradan nakon seobe Jepančinih stigao je jutarnjim vlakom iz Moskve knez Lav Nikolajevič Miškin. Nitko ga nije dočekao na stanici; ali kad je izlazio iz vagona, odjednom mu se učinilo da ga gleda čudan, plamen pogled nečijih očiju iz svjetine koja se zgrnula oko putnika, prispjelih tim vlakom. Pogleda pozornije, ali nije razabrao ništa više. To mu se dakako samo pričinilo; ali mu je ostao neugodan dojam. Uz to je ionako bio turoban i zamišljen i kao u nekakvoj krizi.

Izvoščik ga odvezao do nekog svratišta, nedaleko od Litejne. Svratište je bilo prilično loše. Knez je unajmio dvije male sobe, mračne i loše meblirane, umio se, obukao, nije ništa naručio, nego hitno izišao, kao da se boji da ne bi potratio vrijeme ili da neće nekoga zateći kod kuće.

Da ga je sada pogledao tkogod od onih koji su ga prije pola godine poznavali u Petrogradu, kad je stigao prvi put, možda bi rasudio da se po vanjštini promijenio kudikamo na bolje. Ali teško da je bilo tako. Jedino mu se nošnja promijenila sasvim: sva mu je odjeća bila drugačija, sašivena u Moskvi i od dobra krojača; ali i na odjeći bio je nedostatak: prejako je bila sašivena po modi (kao što svagda šiju savjesni krojači koji nisu jako daroviti) i još za čovjeka koji se nikako nije zanimao za to, pa da je kneza pozorno pogledao neki podsmjevač čovjek, jamačno bi i našao čemu da se podsmjehne. Ali zar nije štošta smiješno?

Knez unajmi izvoščika i otputi se na Peske. U jednoj od Roždestvenskih ulica nađe brzo malu drvenu kućicu. Na čudo njegovo, ta je kućica bila naoko lijepa, čista, držala se u veliku redu i imala vrtić u kojem raste cvijeće. Prozori su na ulici bili otvoreni i iz njih se čuo oštar neprestan govor, gotovo krika, kao da netko čita naglas ili čak govori govor; glas se pokatkad prekidao smijehom nekolikih jasnih glasova. Knez uđe u dvorište, popne se uza stube i zapita za gospodina Lebedeva.

– Pa eno ih – odgovori kuharica koja mu je otvorila vrata, zasukanih do lakata rukava, i uperi prst prema »salonu«.

U tom salonu, u kojem su bile tapete tamnomodre boje, a uređenje bio čisto i s nekim pretenzijama, to jest, bio je u njem okrugao stol i divan, brončan sat pod poklopcem, usko zrcalo na zidu između prozora, prastari mali luster sa stakalcima koji je na brončanu lančiću visio sa stropa – stajao je nasred sobe glavom gospodin Lebedev, leđima okrenut knezu kad je ušao, u prsluku, ali bez gornje odjeće, kao ljeti, te se bio u prsa i silno se razgovorio o nečem. Slušaoci su mu bili: dječak od petnaest godina, prilično vesela razborita lica i s knjigom u ruci, mlada djevojka od dvadeset godina, sva u crnini i s naprščetom na rukama, djevojčica od trinaest godina, također u crnini, koja se jako smijala i pritom silno razvaljivala usta, naposljetku jedan iznimno čudan slušalac koji je ležao na divanu, momak od dvadesetak godina, prilično lijep, nekud crnomanjast, duge guste kose, crnih krupnih očiju, a zalisci i bradica tek ga nešto probili. Činilo se da taj slušatelj često prekida i prepire se s Lebedevom koji besjedi; tomu se valjda i smijalo drugo općinstvo.

– Lukjane Timofejiču, hej, Lukjane Timofejiču! Eto gle! Ta pogledaj ovamo!... No, ta i ne bilo vas!

I kuharica mahne rukama, rasrdi se tako da je sva pocrvenjela i ode.

Lebedev se ogleda, a kad je spazio kneza, ostade na mjestu neko vrijeme kao da ga je ošinuo grom, onda poleti s poniznim smiješkom k njemu, ali putem opet kao da je zamro, no izgovori ipak:

– S-s-svijetli kneže!

Ali odjednom, kao da se sve još ne može snaći, okrene se, te ni pet ni šest naleti najprije na djevojku u crnini koja je držala na rukama dijete, tako da je iznenađena uzmaknula malo, no on se odmah okani nje i nasrne na djevojčicu od trinaest godina koja je stajala na vratima u susjednu sobu i još vazda nastavljala što joj je preostalo maloprijašnjega smijeha. Ta se uplaši od vike i podbrusi pete u kuhinju: Lebedev zatopće za njom nogama da je gore zaplaši, ali kad je skobio knežev pogled, koji ga je pogledao u zabuni, izgovori on i objasni:

– Zbog... štovanja, he-he-he!

– Čemu sve to... – započe knez.

– Odmah, odmah, odmah... samo sekundu!

I Lebedeva naglo nestade iz sobe. Knez pogleda u čudu djevojku, dječaka i onoga što leži na divanu: svi su se smijali. Nasmijao se i knez.

– Otišao je navući frak – reče dječak.

– Kako je sve to nemilo – započe knez – a ja sam bio mislio... recite, on je...

– Pijan, mislite vi? – poviče glas s divana. – Ni spomena! Jedino koje tri-četiri čašice, no, bit će kakvih pet, ali što je to – disciplina!

Knez se bio obratio tomu glasu s divana, ali uto progovori djevojka i izreče s najvećom iskrenošću na umiljatom licu:

– Izjutra on nikad ne pije mnogo; ako ste mu došli po kakvu poslu, govorite mu sada. Najbolje je vrijeme. Ili navečer, kad se vrati, ali onda je napit; a sada po noći najviše plače i naglas čita iz Svetoga pisma jer nam je prije pet tjedana umrla mati.

– Valjda je i pobjegao stoga što mu je zacijelo teško odgovarati vama – nasmije se mladić s divana. – Kladim se da on vas već vara i baš sada premišlja.

– Istom pet tjedana! Istom pet tjedana – prihvati Lebedev, vraćajući se već u fraku, žmirkajući očima i izvlačeći iz džepa rubac da otare suze. – Siročad!

– A čemu ste izišli u poderanu kaputu? – reče djevojka. – Ta evo vam za vratima leži nov novcat, zar ga niste vidjeli?

– Šuti, ti nemirnjakinjo! – poviče na nju Lebedev. – Uh ti! – zatopće nogama na nju.

Ali sada se ona samo nasmijala.

– A što vi mene plašite, ta nisam ja Tanja, neću pobjeći. Još ćete evo probuditi Ljubočku, i ona će zapasti u grčeve... što vičete!

– No-no-no! Jezik ti se ukočio... – strašno se uplaši Lebedev te poleti k djetetu koje je spavalo na kćerinim rukama i zaplašena ga lica prekriži nekoliko puta. – Sačuvaj, Bože, očuvaj, Bože! To je rođeno moje napršče, kći moja Ljubov – obrati se on knezu – i rođena u najzakonitijem braku od netom preminule Jelene, žene moje, koja je umrla u porođaju. A ta je vjetropirka kći moja, Vjera, u žalosti... A taj, taj, o, taj...

– Što je, zapeo si? – poviče mladić. – Nastavi samo, nemoj se buniti!

– Vaša svjetlosti! – klikne iznenada Lebedev u nekom poletu – Jeste li izvoljeli pratiti u novinama o ubojstvu obitelji Žemarinih?

– Pročitao sam – reče knez nešto u čudu.

– No, evo vam dakle pravog ubojice obitelji Žemarinih, on je glavom!

– Što vi to? – reći će knez.

– To jest, alegorijski govoreći, budući drugi ubojica buduće druge obitelji Žemarinih, ako se takva opet nađe. Za to se i sprema...

Svi se nasmijali. Knezu pade na pamet da se Lebedev možda i zaista prenavlja i prenemaže samo zato što sluti njegova pitanja, a ne zna kako bi odgovorio na njih te zateže.

– Buni se! Sklapa zavjere! – vikao je Lebedev, kao da se ne može dulje suspregnuti. – No, mogu li ja, no, jesam li u pravu ja da ovakav pogan jezik, ovakvu, može se reći, bludnicu i izmet ljudski držim za rođenog nećaka svojega, za jedinca sina sestre moje Anisje, pokojnice?

– Ta prestani, pijani čovječe! Vjerujete li, kneže, smislio je sada baviti se advokaturom, zastupati tražbine pred sudom; upustio se u krasnorječivost i sve govori s djecom kod kuće visokim stilom. Prije pet dana govorio je pred mirovnim sudom. I koga je uzeo braniti: nije branio staricu koja ga je molila i zaklinjala i koju je opljačkao nitkov lihvar, preoteo joj pet stotina rubalja, sav imutak njezin, nego toga samoga lihvara, nekoga Seidlera, Židova, zato što mu je obećao pedeset rubalja...

– Pedeset rubalja ako dobijem parnicu, a samo pet ako izgubim – objasni odmah Lebedev sasvim drugačijim glasom nego što je dosad govorio, i tako kao da nije nikad vikao.

– No, sklepao je obranu, ali nije više stari red, samo su ga ismijali na sudu. Ali on je silno bio zadovoljan sa sobom; zamislite, kaže, nepristrana gospodo suci, da jadni starac, bez nogu, koji živi od poštena rada, gubi posljednji komad kruha; sjetite se mudrih riječi zakonodavčevih: »neka milost vlada na sudovima«. I vjerujete li, svako nam jutro kazuje ovdje taj govor, doslovno, kako ga je govorio ondje, danas nam ga je, baš prije vašeg dolaska, besjedio po peti put, toliko mu se svidio. Sam uživa u sebi. I još se sprema braniti nekoga. Vi ste, čini se, knez Miškin? Kolja mi je govorio o vama da dosad još nije sreo na svijetu umnijega čovjeka od vas...

– I nema! I nema! I nema na svijetu umnijega! – prihvati odmah Lebedev.

– No, ovaj je, recimo, slagao. Jedan vas voli, a drugi vam se ulaguje; a ja vam ne kanim nikako laskati, da znate. Vi niste bez razbora: rasudite dakle između mene i njega. No, hoćeš li da nam evo presudi knez? – obrati se on ujaku. – Ja i volim, kneže, što ste se vi namjerili.

– Hoću – poviče Lebedev odrješito i nehotice se ogleda na publiku koja se opet počela okupljati.

– A što je to kod vas? – izgovori knez i namršti se. Boljela ga je zaista glava, a uz to se sve više i više uvjeravao da ga Lebedev vara i da voli što se odgađa stvar.

– Da vam razložim stvar. Ja sam njegov nećak, to nije slagao premda vazda laže. Ja nisam svršio nauke, ali ih kanim dovršiti, i ostajem pri svojem jer imam karaktera. A dotle, da mogu živjeti, primam jedno mjesto na željeznici, s dvadeset i pet rubalja. Priznajem osim toga da mi je on već pomogao dva-tri puta. Imao sam dvadeset i pet rubalja i prokartao sam ih. No, vjerujete li, kneže, bio sam takav podlac, takav nitkov da sam ih prokartao!

– Odnio ih gad, takav gad kojemu ne bi trebao ni platiti! – poviče Lebedev.

– Jest, gad, ali kojemu se moralo platiti – nastavi mladić. – A da je on gad, to ću posvjedočiti i ja, i neću zato što je izmlatio tebe. To je, kneže, otpušteni oficir, bivši poručnik iz nekadašnje Rogožinove družine i predaje boksanje. Svi se oni sada skiću otkad ih je Rogožin rastjerao. Ali najgore je to što sam znao za njega da je gad, ništarija i lupež, a ipak sam sjeo kartati s njim, pa kad sam prokartao posljednji rubalj (kartali smo se »palica«), mislio sam u sebi: prokartat ću, otići ću k ujaku Lukjanu, poklonit ću mu se – neće mi odbiti. – To je već podlost, eto to je zaista podlost! To je već svjesna podlost!

– To je zaista već svjesna podlost! – ponovi Lebedev.

– No, nemoj slaviti slavlje, počekaj još – poviče nećak uvrijeđen. – On to voli. Došao ja, kneže, ovako k njemu i priznao mu sve: postupio sam plemenito, nisam štedio sebe; nagrdio sam sebe pred njim koliko sam samo mogao, tu su svi svjedoci. Da nastupim to mjesto na željeznici, moram se svakako opremiti kakogod, jer ja sam sav u dronjcima. Evo mi pogledajte cipele! Inače se ne mogu javiti u službu, a ako se ne javim na određeni rok, zapremit će mjesto koji drugi, onda sam ja opet na ekvatoru i tko bi znao kako ću naći još drugo mjesto. Sada ja molim od njega samo petnaest rubalja i obećavam da neću nikad više moliti, a osim toga za prva ću mu tri mjeseca isplatiti sav dug do posljednje kopjejke. Održat ću riječ. Znam ja uz kruh i kvas presjediti cijele mjesece, jer ja imam karaktera. S prijašnjim ću mu dugovati samo trideset i pet rubalja, dakle imat ću čime platiti mu. No, neka odredi kamate kakve ga volja, vrag odnio! Zar on ne poznaje mene? Zapitajte ga, kneže; jesam li mu platio ili nisam kad mi je prije pomogao? A zašto neće sada? Rasrdio se na mene što sam platio tomu poručniku; nema drugog razloga! Evo kakav je to čovjek – niti voli sebi, niti drugima!

– I ne odlazi on! – poviče Lebedev. – Legao ovdje i ne odlazi.

– I rekao sam ti tako. Neću otići dok mi ne daš. Vi se nešto smješkate, kneže? Kao da se vama čini da ja nemam pravo.

– Ja se ne smješkam, no po mojem sudu vi zaista donekle nemate pravo – nerado se odazove knez.

– Pa recite otvoreno da nikako nemam pravo, a ne ševrdajte: kakvo »donekle«!

– Ako vas volja, i nikako nemate pravo.

– Ako me volja! Smiješno! A zar vi mislite da ja ne znam i sâm da je škakljivo postupati ovako, da je novac njegov, volja njegova, a od mene je to nasilje. Ali vi, kneže... ne znate života. Ako ih ne poučiš, neće biti pameti. Treba ih učiti. Ta meni je savjest čista; po savjesti znam da mu neću nanijeti štetu, nego ću mu vratiti s kamatama. A stekao je i moralnu zadovoljštinu: vidio je moje poniženje. Što bi on više? Pa kakav mu je i život ako nikome ne bude na korist? Molim vas što on i radi? Ded ga zapitajte što on čini od drugih i kako vara ljude? Čime je stekao ovu kuću? Neka mi se odsiječe glava ako nije prevario već i vas i ako već nije smislio kako bi vas prevario i opet! Vi se smješkate, ne vjerujete?

– Meni se čini da se sve to ne slaže sasvim s vašim poslom – primijeti knez.

– Evo već treći dan ležim ovdje, i čega li sam se nagledao! – vikao je mladić, ne slušajući. – Zamislite, on sumnja evo na ovog anđela, na tu djevojku, sada siroticu, moju sestričnu, na kćer svoju, svake noći traži kod nje ljubavnika! K meni ovamo dolazi polako, i kod mene traži pod divanom. Skrenuo je pameću od sumnjičavosti; u svakom kutu vidi on lupeže. Cijele noći skače svaki čas, sad gleda prozore jesu li dobro zatvoreni, sad okušava vrata, zaviruje u peć, pa tako po kojih sedam puta na noć. Na sudu brani sljepare, a obnoć ustaje po tri puta da se moli, evo tu u velikoj sobi, po pola sata udara čelom, i za koga se ne moli, za čim ne nariče, onako pijan? Molio se za upokoj duše grofice Dubarry,[30] čuo sam na svoje uši; i Kolja je čuo: sasvim je pomjerio pameću!

– Vidite li, čujete li, kneže, kako on mene sramoti – zaviknuo Lebedev, a pocrvenio i zaista bio izvan sebe. – A ne zna reći da ja, pijanac i protuha, gulikoža i zlikovac, možda nešto i vrijedim zato što sam eto toga kesizuba, dok je još bio djetešce, uvijao u povoje i u koritu ga prao, pa sam uz golu siroticu, obudovjelu sestru Anisju, ja, isto takav goli siromah, sjedio po cijele noći, ni okom nisam trepnuo, njegovao ih oboje u bolesti, dolje kod pazikuće krao drva, pjevao njemu pjesme, pucketao prstima, sve uz gladan trbuh, pa sam ga evo othranio i on se eto sada smije meni! A što se tiče tebe ako sam se i zaista prekrstio kada za upokoj grofice Dubarry? Ja sam, kneže, nakjučer, prvi put za života pročitao u leksikonu njezin život. A znaš li ti tko je bila ona, Dubarry? Govori, znaš li ili ne znaš?

– No, ti jedini znaš! – promrmlja mladić porugljivo, ali preko volje.

– To je bila takva grofica koja je izišla iz sramote, a vladala je mjesto kraljice, i njoj je jedna carica u vlastoručnom pismu svojem napisala: »ma cousine«. Kardinal, papin nuncij, na lever du roi,[31] (znaš li što je bio lever du roi?) nudio se da joj on sam na gole nožice navuče svilene čarapice, i još je to držao za čast – takvo je to visoko i presvijetlo lice! Znaš li to? Po licu ti vidim da ne znaš) No, kako je umrla ona? Odgovaraj ako znaš!

– Nosi se! Što si navalio!

– Umrla je tako da je nakon tolike časti, takvu nekadašnju vladaricu krvnik Sanson odvukao nedužnu na giljotinu, na veselje pariškim piljaricama, a ona i ne razumije što to biva s njom, od straha. Vidi da ju je uhvatio za vrat, gura je pod nož i caka je nogom – one se smiju – pa počne vikati: »Encore un moment, monsieur le bourreu, encore un moment!« To znači: »Još jedan časak, gospodine krvniče, još jedan časak!« I eto zbog toga časka možda će joj i oprostiti Gospod, jer gori se misère[32] ljudskoj duši i ne može zamisliti. Znaš li ti što znači riječ misère? No, pa on i jest pravi misère. Kad sam pročitao o grofičinu uzviku za jednim časkom, kao da su mi kliješta zgrabila srce. I što ti, crve, mariš za to što sam ja, liježući spavati, smislio nju spomenuti u molitvi, grešnicu veliku. Ta možda sam ju zato i spomenuo što se, otkad stoji zemlja, zacijelo nikad nitko nije prekrižio za nju, pa i nije pomislio na to. Ali njoj će goditi na onom svijetu kad osjeti da se našao isto takav grešnik kao i ona, pa se bar jedanput pomolio na zemlji za nju. Što se smiješ? Ti ne vjeruješ, bezbožnjače! A otkud ti znaš? Ali i to si slagao, ako si me već prisluškivao: nisam se ja molio naprosto za jedinu groficu Dubarry: izmolio sam ovako: »Upokoj, Gospode, dušu velike grešnice grofice Dubarry i svih sličnih njoj«, a to je već sasvim drugačije; jer mnogo ima takvih velikih grešnica, primjera za srećinu promjenjivost, koje su se napatile, te se sada ondje muče i jecaju i čekaju; a ja sam se onda molio i za tebe i za bezobraznike i vređače takve kakav si ti, koji su slični tebi, kad si se već latio prisluškivati kako se ja molim... No, okani se, neka, moli se za koga te volja, vrag te odnio, razvikao si se! – prekine ga nećak zlovoljno. – Ta on nam se prenačitao, niste znali, kneže? – priklopi s nekim nespretnim smiješkom. – Sve sada čita različite takve knjige i memoare.

– Vaš ujak ipak... nije čovjek bez srca – primijeti knez preko volje.

Taj mu je mladić bivao jako mrskim.

– Ta vi ćete nam ga tako još i pokvariti hvalom! Vidite, već je položio ruku na srce, naprćio usta, odmah se pomamio. I nije on valjda bez srca, ali je obješenjak, to je nevolja; uz to je i pijan, sav se raskvasio, kao i svaki čovjek koji je nekoliko godina pijan, zato i škripi sve u njega. Djecu on voli, hajde de, pokojnu je ujnu štovao... Mene čak i voli, pa mi je, tako mi Boga, i u oporuci ostavio jedan dio.

– N-ništa ti neću ostaviti! – poviče Lebedev rasrđen.

– Slušajte, Lebedev – reče knez odrješito, odvraćajući se od mladića – ja znam po iskustvu da ste vi poslen čovjek kad hoćete... Ja sad imam jako malo vremena, te ako vi... Oprostite, kako vam je ime i očinsko ime? Zaboravio sam.

– Ti-ti-Timofej.

– I?

– Lukjanovič.

Svi se u sobi opet nasmijali.

– Slagao je! – poviče nećak. – I tu je slagao! On se, kneže, i ne zove Timofej Lukjanovič, nego Lukjan Timofejevič! No reci zašto si slagao? No, zar ti nije svejedno bio Lukjan, bio Timofej, i što je knezu stalo do toga? Ta jedino od navade on i laže, uvjeravam vas!

– Je li istina? – zapita knez nestrpljivo.

– Lukjan Timofejevič, zaista – potvrdi i zbuni se Lebedev, te pokorno obori oči i opet položi ruku na srce.

– Ali zašto vi to, ah, Bože moj!

– Da ponizim sam sebe – prošapće Lebedev sve jače i pokornije obarajući glavu.

– A kakvo je tu ponižavanje samoga sebe! Da samo znam gdje bih sada našao Kolju! – reče knez i okrene se da ode.

– Ja ću vam reći gdje je Kolja – ponudi se opet mladić.

– No, no, no! – trgne se i uzmuva se brže Lebedev.

– Kolja je prenoćio ovdje, ali je izjutra otišao tražiti svojega generala kojega ste vi, kneže, iskupili iz »odjela«, tko bi znao zašto. General je još jučer obećao da će ovamo doći da noći, ali nije došao. Po svoj je prilici ostao na noćištu u gostionici k »Vagi«, tu u blizini. Kolja je dakle ondje, ili u Pavlovsku, kod Jepančinih. Imao je novca, još sinoć je htio otputovati. Dakle kod »Vage« ili u Pavlovsku.

– U Pavlovsku, u Pavlovsku!... A mi ćemo ovamo, ovamo, u vrtić pa ćemo i... kavice...

I Lebedev potegne kneza za ruku. Iziđu iz sobe, prijeđu malo dvorište i uđu na vratašca. Tu je bio zaista jako malen i jako mio vrtić u kojem je na lijepom vremenu već prolistalo sve drveće. Lebedev posadi kneza na zelenu drvenu klupicu, za zeleni stol, usađen u zemlju, a on mu sjedne sučelice. Za časak se zbilja javi i kava. Knez je nije odbio. Lebedev mu je svejednako puzavo i pomamno zagledavao u oči.

– Nisam ni znao da vi imate takvo kućanstvo – reče knez kao čovjek koji misli na sasvim drugu stvar.

– Si-siročad – započe Lebedev i zgrbi se, ali onda zastade.

Knez je rastresen gledao pred sebe i dakako zaboravio na svoje pitanje. Prođe još jedan časak; Lebedev je izgledao i očekivao.

– No, što je? – reče knez, kao da se prenuo. – Ah, da! Ta vi znate i sami, Lebedev, kakav je naš posao: ja sam došao radi vašega pisma: govorite!

Lebedev se smete, htjede reći nešto, ali se samo zamuca: nije ništa izrekao. Knez počeka i nujno se nasmiješi.

– Čini mi se, ja vas jako dobro razumijem, Lukjane Timofejeviču: vi mene jamačno niste očekivali. Mislili ste da neću krenuti iz svoje zabiti čim vi meni javite, te ste mi pisali samo da umirite savjest. A ja sam evo doputovao. No, dosta sad, ne zavaravajte. Nemojte služiti dva gospodara! Rogožin je ovdje već tri tjedna, ja sve znam. Jeste li je uspjeli prodati njemu, kao onda, ili niste? Recite istinu!

– Sâm je on doznao, otpadnik, sâm on.

– Ne grdite ga; on je dabome loše postupio s vama...

– Istukao me je, istukao! – prihvati Lebedev strahovito ražešćen. – I psa je huškao u Moskvi na mene, po svoj ulici, kuju hrtovicu. Strahovita kuja.

– Vi mene, Lebedev, držite za dijete. Recite mi je li ona njega sad ozbiljno ostavila, u Moskvi?

– Ozbiljno, ozbiljno, baš pred samo vjenčanje. On je već brojio minute, a ona ovamo u Petrograd i ravno k meni: »Spasi me, očuvaj me, Lukjane, i ne govori knezu«... Ona se, kneže, vas boji još ljuće nego njega, i tu je premudrost!

I Lebedev lukavo upre prstom u čelo.

– A sad ste ih sveli opet?

– Najsvjetliji kneže, kako sam mogao... kako sam mogao zabraniti?

– No, okanite se, sve ću doznati i sâm. Recite mi samo gdje je ona sada? Kod njega?

– O, nije! Nipošto! Još je sama. Ja sam, kaže, slobodna, i znate, kneže, silno joj je do toga: ja sam, kaže, sasvim još slobodna! Sve je još na Petrogradskoj strani, živi u kući moje svasti, kako sam vam i pisao.

– Je li i sada ondje?

– Ondje je, ako nije u Pavlovsku, po lijepom vremenu, kod Darje Aleksejevne u ljetnikovcu. Ja sam, kaže, sasvim slobodna; još jučer se Nikolaju Ardalionoviču jako hvalila svojom slobodom. Loš znak!

I Lebedev se nakesi.

– Odlazi li Kolja često k njoj?

– Lakomislen je i nedokučiv, i nije diskretan.

– Jeste li nedavno bili ondje?

– Svaki dan, svaki dan.

– Dakle jučer?

– N-nisam, neki dan.

– Šteta što ste se vi malo napili, Lebedev! Inače bih vas zapitao.

– Nipošto, ni najmanje!

Lebedev se odmah namrštio.

– Recite mi kakvu ste je ostavili?

– Po-potražljiva je...

– Potražljiva?

– Kao da sve traži nešto, kao da je izgubila nešto. Omrznula joj je i sama misao na budući brak i ona je drži za uvredu. Na njega puk samoga misli kao na crvljivi orah, ne misli više, to jest, i misli više, sa strahom i stravom, čak i brani da se i ne govori o njem, a sastaju se jedino kad moraju... i on to osjeća još kako! A ne može tomu izmaći!... Nespokojna je, podrugljiva, dvolična, svadljiva...

– Dvolična i svadljiva?

– Svadljiva; jer zamalo mi se nije prošli put zbog jednoga razgovora uhvatila za kosu. Počeo sam se braniti riječima iz Apokalipse.

– Kako to? – zapita knez, misleći da nije pravo čuo.

– Stao sam kazivati Apokalipsu. Dama je s nespokojnom uobraziljom, he-he! I uz to sam razabrao promatranjem da je sklona odviše ozbiljnim temama, a sve ako su i sporedne. Voli, voli i čak drži da je to osobito štovanje prema njoj. Jest. A ja sam jak u tumačenju Apokalipse i tumačim je već petnaestu godinu. Složila se sa mnom da smo kod trećega konja, vranca, i kod jahača koji ima mjericu u ruci, jer sve je u današnje doba uz mjeru i uz ugovor, i svi ljudi samo traže svoje pravo: »mjerica pšenice za dinar i tri mjerice ječma za dinar«... i još slobodan duh i čisto srce, i zdravo tijelo, i sve darove božje hoće očuvati pritom. Ali, po samom pravu neće očuvati, i zatim će doći konj bijelac i onaj kojemu je ime Smrt, a za njim već pakao... O tom mi, kad se sastanemo, raspravljamo i – jako je djelovalo.

– Vjerujete li vi to i sami? – zapita knez i ogleda Lebedeva čudnim pogledom.

– Vjerujem i tumačim. Jer ja sam ubog i gol, i atom u kolanju ljudskom. I tko će poštovati Lebedeva? Svak zbija šalu s njim i svatko ga gotovo caka nogom. Ali ovdje, u tom tumačenju, jednak sam velikašu. Tu je pamet! I velikaš je zatreperio u meni... na naslonjaču svojem, kad je dosegnuo umom. Njegovo visokoprevashoditeljstvo, Nil Aleksejevič, preklanjske godine, pred Uskrs, začuli – dok sam još služio kod njih u uredu – i navlaš pozvali mene po Petru Zahariču iz dežurne sobe u svoj kabinet i zapitali me nasamo: »Je li istina da si ti profesor Antikristov?« I nisam zatajio: »Jesam«, kažem, i razložio sam, i prikazao, i nisam ublažio strah, nego još sam u mislima, razmotavši alegorijski svitak, ukrijepio i naveo brojke. I smješkali su se, ali od brojki i od likova stali drhtati, i zamolili me da zaklopim knjigu i da odem, i odredili su mi o Uskrsu nagradu, a u Bijeloj nedjelji dali Bogu dušu.

– Što vi to, Lebedev?

– Onako kako jest. Poslije objeda su ispali iz kočije... sljepoočicom o kolobran, i kao djetešce, kao djetešce, odmah i izdahnuli. Bile su im po službovniku sedamdeset i tri godine; rumenkast, sijed, sav poprskan parfemima i sve su se smješkali, sve se smješkali, kao djetešce. Sjetili su se onda Petar Zaharič: »Ti si to prorekao«, rekli mi.

Knez poče ustajati. Lebedev se začudi i zapade čak u nepriliku zašto knez već ustaje.

– Jako ste već postali ravnodušni, he-he! – usudi se primijetiti ponizno.

– Zaista, nisam nešto zdrav, glava mi je teška, valjda od puta – odgovori knez namršten.

– Da odete na selo? – priklopi Lebedev plaho.

Knez je stajao zamišljen.

– Ja ću evo i sâm za tri dana sa svima svojima na ljetovanje, da čuvam i novorođenog mališa i da se dotle sve popravi u kući. I Ja ću također u Pavlovsk.

– I vi ćete u Pavlovsk? – zapita knez naglo. – Ta što je to, zar će svi ovdje u Pavlovsk? I vi ondje, kažete, imate ljetnikovac?

– Neće svi u Pavlovsk. Ali meni je Ivan Petrovič Pticin odstupio jedan od svojih ljetnikovaca što ih je jeftino dobio. I lijepo je, i visoko, i zeleno, i jeftino, i otmjeno, i muzikalno, i eto zato i jesu svi u Pavlovsku. Uostalom, ja ću u pokrajnju zgradu, a ljetnikovac zapravo...

– Iznajmili ste?

– N-n-ne. Nisam... nisam sasvim.

– Iznajmite meni – ponudi odjednom knez.

Čini se da je Lebedev i navraćao jedino na to. Ta mu je misao prije časka sinula u pameti. A međutim nije ni trebao stanara; imao je već stanara za ljetnikovac i taj mu je javio da će možda unajmiti ljetnikovac. Lebedev je znao pouzdano da neće unajmiti »možda«, nego zacijelo. Ali sada mu je iznenada sinula misao, po njegovu sudu jako zgodna, da iznajmi ljetnikovac knezu, te da se okoristi time što se prijašnji stanar izjavio nejasno. Njegovoj se uobrazilji prikazao odjednom »cijeli sukob i cijeli nov preokret u stvari«. Kneževu je ponudu primio gotovo sa zanosom, tako da je na njegovo izravno pitanje o cijeni samo zamahnuo rukama.

– No, kako vas volja; uredit ću; nećete gubiti.

Izlazili su već iz vrta.

– A ja bih vama... ja bih vama... ako biste htjeli, ja bih vama, visokopoštovani kneže, mogao pripovjediti štošta jako zanimljivo što se tiče te iste stvari – promrmlja Lebedev, radosno se motajući oko kneza.

Knez stane.

– Darja Aleksejevna ima također ljetnikovac u Pavlovsku.

– No?

– A izvjesna osoba njezina je prijateljica i čini se da je kani često pohađati u Pavlovsku. Sa svrhom.

– No?

– Aglaja Ivanovna...

– Ah, dosta, Lebedeve! – prekine ga knez s nekim neugodnim čuvstvom, kao da su mu dirnuli u bolno mjesto. – Sve to... ne valja. Bolje recite kada se selite? Što prije, to je meni bolje, jer ja sam u hotelu...

Razgovarajući izišli su iz vrta te, ne svraćajući se u sobe, prešli malo dvorište i približili se k vratašcima.

– Najbolje će biti – smisli naposljetku Lebedev – da se preselite još danas ravno iz hotela k meni, a prekosutra ćemo svi zajedno u Pavlovsk.

– Vidjet ću – reče knez zamišljen i iziđe na vrata.

Lebedev pogleda za njim. Prenerazila ga nenadana rastresenost kneževa. Kad je izlazio, zaboravio je i »zbogom« reći, nije čak ni kimnuo glavom, što se nikako nije slagalo s kneževom uljudnošću i pažnjom koju je znao Lebedev.

III
Bilo je već dvanaest sati. Knez je znao da kod Jepančinih može sad u gradu zateći jedinog generala, koji je u službi, a teško i njega. Pala mu je na pamet misao da će ga general možda uzeti i odmah povesti u Pavlovsk, a on je htio prije toga otići u jedan posjet. Riskirajući da zakasni k Jepančinima i da svoj put u Pavlovsk odgodi na sutrašnji dan, odluči knez otići i potražiti kuću u koju se toliko želio svrnuti.

Taj je posjet bio uostalom nešto riskantan za njega. Skanjivao se i kolebao se. Znao je da je ta kuća na Gorohovoj ulici, nedaleko od Sadove ulice, te odluči otići onamo nadajući se da će se dotle, dok ne dođe donde, naposljetku i odlučiti konačno. Kad se približavao križanju Gorohove i Sadove ulice, začudi se i sam svojoj neobičnoj uzbuđenosti; nije se ni nadao da će mu tako bolno kucati srce. Jedna mu je kuća, valjda po svojoj osobitoj vanjštini, još izdaleka stala privlačiti pažnju, i knez se sjećao kasnije da je rekao sebi: »To je zacijelo baš ona kuća.« S neobičnom je radoznalošću prilazio da se uvjeri je li pogodio; osjećao je da će mu zbog nečega biti jako neugodno ako je pogodio. Kuća je ta bila velika, mračna, na tri kata, bez ikakve arhitekture, prljave zelene boje. Neke, ali jako rijetke kuće ove vrste, sagrađene krajem prošlog stoljeća, očuvale su se baš u tim ulicama Petrograda (u kojem se sve mijenja tako brzo) gotovo bez ikakve promjene. Građene su one čvrsto, s debelim zidovima i s iznimno rijetkim prozorima; u prizemlju su prozori gdjekad s rešetkama. Dolje je ponajviše mjenjačnica. Škopac,[33] koji drži mjenjačnicu, stanuje gore. I izvana i iznutra sve je nekako negostoljubivo i suho, sve kao da se krije i taji, a zašto se tako čini, po samoj vanjštini kućnoj – teško bi bilo protumačiti. Građevne linije imaju dabome svoju tajnu. Po tim kućama žive gotovo jedino trgovci. Knez priđe k vratima, pogleda natpis i pročita: »Kuća nasljednoga počasnoga građanina Rogožina«.

Okani se kolebanja, otvori staklena vrata, koja su bučno zalupila za njim, i počne se paradnim stubama penjati na kat. Stube su bile mračne, kamene, jednostavno izgrađene, a zidovi obojeni crvenom bojom. Znao je, Rogožin s majkom i bratom stanuje u cijelom prvom katu te dosadne kuće. Sluga koji je otvorio knezu povede ga bez prijavljivanja i vodio ga je dugo: prolazili su jednom paradnom dvoranom u kojoj su zidovi bili mramorni, pod od hrastova parketa, a pokućstvo iz dvadesetih godina, grubo i teško, prolazili su i neke majušne sobičke, zaobilazili i zavijali, penjali se uz dvije-tri stube i opet toliko isto silazili, i naposljetku zakucali na jedna vrata. Vrata im otvori sam Parfen Semjonič; kad je spazio kneza, tako problijedi i ukipi se da je neko vrijeme nalikovao na kamenoga kumira, gledao nepomičnim i zaplašenim pogledom, a usta nacerio u nekakav nadasve začuđeni smiješak – kao da mu se knežev posjet učinio nečemu nemogućim i gotovo čudesnim. Knez se doduše nadao nečemu ovakvomu, ali se ipak začudio.

– Parfene, možda nisam došao u pravi čas, pa ću otići – izgovori naposljetku zbunjen.

– U dobar čas si došao, u najbolji! – snađe se napokon Parfen. – Izvoli ući!

Oni su se tikali. U Moskvi su se sastajali često i nadugo, bilo je štoviše u njihovim sastancima nekoliko trenutaka koji su im se uzajamno duboko urezali u srca. No sada se nisu sastajali već više od tri mjeseca.

Bljedoća i kao neka sitna časovita drhtavica sve još nije silazila Rogožinu s lica. Zovnuo je doduše gosta, ali je i dalje bio neobično zbunjen. Dok je kneza vodio prema naslonjaču i sjedao ga za stol, ogleda se knez slučajno k njemu i zastade pod dojmom njegova neobično čudnoga teškoga pogleda. Kao da je nešto probolo kneza i u isti mah kao da mu je palo nešto na pamet – nešto nedavno, teško, mračno. Nije sjedao, nego stao nepomičan i neko vrijeme gledao Rogožinu ravno u oči: kao da su se te oči u prvi mah zablistale još jače. Naposljetku se Rogožin osmjehnuo, ali se nešto smeo i kao zbunio.

– Što tako uporno gledaš? – promrmlja. – Sjedni!

Knez sjedne.

– Parfene – progovori on – reci mi iskreno jesi li znao da ću ja danas doći u Petrograd ili nisi znao?

– Da ćeš ti doći, to sam i mislio, pa vidiš da se nisam prevario – priklopi on i osmjehne se ujedljivo. – Ali otkud bih znao da ćeš doći danas!

Neka oštra naglost i čudna razdraživost pitanja koje je bilo sadržano u odgovoru još jače prenerazi kneza.

– Pa sve i da si znao da ću danas doći, čemu bi se tako žestio? – izgovori knez tiho, smeten.

– A čemu ti to pitaš?

– Maločas, kad sam izlazio iz vagona, opazio sam dva sasvim ovakva oka kakvima si ti malo prije odostrag pogledao na mene.

– Eto na! A čije su to bile oči? – promrmlja Rogožin sumnjičavo.

Knezu se učini da je zadrhtao.

– Ne znam; u svjetini; a i čini mi se da mi se prividjelo; sve mi se započinje nešto priviđati. Meni je, brate Parfene, gotovo onako kako mi je bivalo prije kojih pet godina kad su me snalazili nastupi.

– A što, možda ti se i prividjelo; ja ne znam... – mrmljao je Parfen.

Ljubazni smiješak na njegovu licu nikako mu nije pristajao u ovaj čas, kao da se u tom smiješku nešto slomilo i kao da Parfen nikako nije kadar slijepiti ga, koliko god nastojao.

– Što je, hoćeš li opet u inozemstvo? – zapita i dometne brzo:

– A sjećaš li se kako smo putovali u jesen u vagonu iz Pskova, ja ovamo, a ti... s plaštem, sjećaš se, s gamašama?

I Rogožin se naglo nasmije, sada s nekom otvorenom zlobom, i kao da se razveselio što mu je pošlo za rukom da je iskaže kakogod.

– Ti si se sasvim nastanio ovdje? – zapita knez, ogledavajući kabinet.

– Da, ja sam kod kuće, a gdje i da budem?

– Davno se nismo viđali. O tebi sam čuo takvih stvari kao da to i nisi ti.

– Što li ne pripovijeda svijet! – primijeti Rogožin suho.

– Ali ti si rastjerao svu družbu; evo sada sjediš u roditeljskoj kući, ne obješenjačiš. Dobro je to. Je li to tvoja kuća ili vaša zajednička?

– Kuća je majčina. K njoj se ide ovuda hodnikom.

– A gdje ti stanuje brat?

– Brat Semjon Semjonič stanuje u pokrajnjoj zgradi.

– Ima li on obitelj?

– Udovac je. Što će ti to?

Knez pogleda i ne odgovori; zamislio se odjednom i kao da nije čuo pitanje. Rogožin nije navaljivao, nego je čekao. Oni pošute.

– Kad sam prilazio tvojoj kući, odmah sam je prepoznao na sto koraka – reče knez.

– Otkud to?

– Ne znam nikako. Tvoja kuća ima fizionomiju cijele vaše obitelji i svega vašeg rogožinskoga života, a da me zapitaš otkuda sam to zaključio – ne bih ničim znao objasniti. Tlapnja dabome. Čak se i bojim što to mene uznemiruje ovoliko. Prije ne bih bio ni sâm pomislio da ti živiš u takvoj kući, ali čim sam je ugledao, odmah sam pomislio: »Ta baš takva mora biti njegova kuća!«

– Gle! – osmjehne se Rogožin neodređeno, ne razumijevajući sasvim kneževu nejasnu misao. – Tu je kuću sagradio još djed – primijeti. – U njoj su vazda stanovali škopci, Hluđakovi, a i sada su u najmu.

– Kakav je tu mrak! U mraku stanuješ ti – reče knez, ogledavajući kabinet.

Bila je to velika soba, visoka, prilično mračna, zatrpana svakakvim namještajem – ponajviše velikim poslovnim stolovima, pisaćim stolovima, ormarima u kojima su spremljene poslovne knjige i neki spisi. Crveni, široki divan od safijana očito je služio Rogožinu za postelju. Knez primijeti na stolu, za koji ga je posadio Rogožin, dvije-tri knjige; jedna od njih, Solovjevljeva historija, bila je rasklopljena i označena zalogom. Po zidovima je visjelo u tmurnim pozlaćenim okvirima nekoliko uljenih slika, tamnih, začađenih, tako da se na njima jako teško razabiralo išta. Jedan portret u prirodnoj veličini privukao je kneževu pažnju: prikazivao je čovjeka od šezdesetak godina, u kaputu njemačkoga kroja, ali dugih pola, s dvjema medaljama o vratu, jako rijetke i pokratke prosijede bradice, naborana i žuta lica, sumnjičava, podmukla i tužna pogleda.

– Nije li to tvoj otac? – zapita knez.

– I jest on – odgovori Rogožin s nemilim smiješkom, kao da se sprema odmah na kakvu bezobzirnu šalu o svojem pokojnom ocu.

– Ali on nije bio staroobredac?[34]

– Nije, odlazio je u crkvu, no istina je, govorio je da je stara vjera valjanija. I škopce je štovao jako. Ovo je i bio njegov kabinet. Zašto si zapitao je li od stare vjere?

– Hoćeš li ovdje slaviti svatove?

– O-ovdje – odgovori Rogožin i gotovo zadršće od nenadanog pitanja.

– Hoće li vam naskoro biti?

– I sâm znaš, zar do mene stoji?

– Parfene, ja tebi nisam neprijatelj i ne kanim tebi smetati ni u čemu. To ja ponavljam isto onako kao što sam ti izjavio i prije, jedanput skoro u isto ovakvom času. Kad je u Moskvi trebala biti tvoja svadba, nisam ti smetao, ti znaš. Prvi je put ona sama doletjela k meni, gotovo prije samog vjenčanja, te me molila da je »spasim« od tebe. Ponavljam ti vlastite njezine riječi. Zatim je pobjegla i od mene; ti si je opet pronašao i poveo na vjenčanje, a ona je, kažu, opet pobjegla od tebe ovamo. Je li to istina? Meni je to javio Lebedev, zato sam i doputovao ovamo. A da ste se vi ovdje opet složili, to sam istom jučer doznao u vagonu od jednog između tvojih prijašnjih prijatelja, od Zaljoževa, ako želiš znati. Putovao sam pak ovamo s ovom namjerom: želio sam naposljetku nagovoriti nju neka pođe u inozemstvo, da oporavi zdravlje; jako je klonula i tijelom i dušom, osobito glavom i treba joj po mojem sudu velike njege. Nisam je kanio sam pratiti na granicu, nego sam bio namjerio udesiti sve to bez mene. Govorim ti istinsku istinu. Ako je prava istina da ste se vi opet složili, to joj se ja neću ni na oči javljati, a i k tebi neću nikad više dolaziti. Ti i sâm znaš da ja tebe ne varam, jer sam ti uvijek bio iskren. Nisam nikad krio od tebe svojih misli o tom i uvijek sam govorio da ćeš ti nju svakako upropastiti. I tebi je to propast... možda još i gora nego njoj. Jako bih bio zadovoljan da se vi opet raziđete; ali ja nisam nakan navoditi vas na svađu i razdvajati. Ne brini se, dakle, i ne sumnjaj na mene. A znaš i sâm: jesam li ikad bio istinski tvoj suparnik, pa i onda kad je pobjegla k meni. Evo si se sada nasmijao; ja znam čemu si se ti nasmiješio. Jest, mi smo živjeli odvojeno i u dva grada, i ti sve to znaš pouzdano. Ta ja sam tebi protumačio još i nije da ja nju »ne ljubim ljubavlju, nego milosrđem«. Mislim da je ovaj izraz točan. Govorio si tada da si razumio te moje riječi; je li istina? Jesi li razumio? Eto, kako nenavidno gledaš! Došao sam se umiriti jer i ti si meni drug. Ja tebe jako volim, Parfene. A sada ću otići i nikad više neću doći. Zbogom!

Knez ustane.

– Sjedi sa mnom – reče Parfen tiho, ne ustajući s mjesta, a glavu je podupro desnim dlanom. – Odavno te nisam vidio.

Knez sjedne. Obojica zašute opet.

– Čim tebe nema preda mnom, Lave Nikolajeviču, odmah me hvata pakost na tebe. Za ta tri mjeseca što te nisam viđao svakog sam se časa pakostio na tebe, tako mi Boga. Bio bih te zgrabio i otrovao čime! Tako je. Sada ne sjediš sa mnom još ni četvrt časa, a već me prolazi sva pakost i opet si mi mio kao i prije. Sjedi sa mnom...

– Kad sam ja s tobom, ti meni vjeruješ, a kad me nema, odmah prestaješ vjerovati i opet sumnjaš. Umetnuo si se na oca! – odgovori knez te se prijateljski osmjehne, nastojeći prikriti što osjeća.

– Kad s tobom sjedim, vjerujem tvojemu glasu. Ta ja razumijem da se ne mogu jednačiti s tobom...

– Zašto si to dometnuo? I evo si se opet ozlovoljio – reče knez, sudeći se Rogožinu.

– Ta u tom, brate, ne pitaju za naše mišljenje – odgovori on – to su odredili bez nas. Mi i volimo različito, u svemu je dakle razlika – nastavi tiho, pošto je pošutio. – Ti evo kažeš da je voliš milosrđem. U meni nema nikakva takvog milosrđa za nju. A i mrzi ona mene ljuće od svega. Ona mi se prisniva sada svake noći; vazda da s drugim ismijava mene. Tako i jest, brate. Sa mnom ide na vjenčanje, a ja joj nisam ni nakraj pameti, kao da mijenja cipelu. Vjeruješ li mi, nisam je vidio pet dana, jer se ne usuđujem otići k njoj; zapitat će me zašto sam došao? Koliko je ona mene ruglu izvrgavala...

– Zar ruglu? Što ti to kažeš!

– Kao da ne znaš! Pa s tobom je pobjegla od mene »prije samog vjenčanja«, sâm si rekao maločas.

– Ta ti i sâm ne vjeruješ da...

– Zar ona mene nije u Moskvi sramotila s oficirom, sa Zemtjužnjikovim? Znam pouzdano da me je sramotila, a već nakon toga kad je sama odredila rok za vjenčanje.

– Ne može biti! – poviče knez.

– Znam pouzdano – ustvrdi Rogožin uvjereno. – Što, nije takva, je li? Dabome, brate, da nije takva. To je puka besmislica. S tobom ona neće biti takva i sama će valjda zazreti od takva posla, ali sa mnom je evo baš takva. Tako mi je suđeno. Mene ona drži za najgoru fukaru. S Kellerom, s onim oficirom što se boksao, znam pouzdano da je porugu smišljala o meni... Ali ti ne znaš još što je u Moskvi stvarala od mene! A novca, novca koliko sam ja rasuo...

– No... čemu se sada ženiš!... Kako će ti onda biti? – zapita knez u stravi.

Rogožin teško i strašno pogleda kneza i ne odgovori ništa.

– Sada već peti dan nisam bio kod nje – nastavi on, pošto je pošutio časak. – Sve se bojim da će me istjerati. Ja sam još, kaže ona, sama svoja gospodarica; ako me bude volja, otjerat ću te sasvim, pa ću otputovati u inozemstvo; (već mi je govorila to da će otići u inozemstvo – primijeti on usput i pogleda nekako osobito knezu u oči); istina je, gdjekada me samo plaši, sve me nekako ismijava. A onda se opet zna i zaista natmuriti, namrštiti, ne govori ni riječi; toga se ja i bojim. Onomad sam pomislio: neću joj dolaziti praznoruk – pa sam je samo naveo na smijeh, a onda, a onda se gotovo pomami. Sobarici Katji poklonila je takav moj šal kakav nije možda još ni vidjela, sve ako je i prije živjela u raskoši. A o tom kada ćemo se vjenčati, ne smijem ni pisnuti. Kakav sam ja mladoženja kad se bojim doći joj? Eto tako sjedim, a kad postanem nestrpljiv, pođem tajom i kradom po ulici pokraj njezine kuće, ili se gdjegod skrijem za uglom. Onomad sam gotovo do zore stražario kod njezinih vrata – prividjelo mi se nešto onda. A ona valjda izvirila kroz prozor: »Što bi ti, kaže, učinio od mene da si vidio varku?« Nisam otrpio, nego rekoh: »I sama znaš«.

– A što zna?

– Pa otkud bih i znao! – nasmije se Rogožin pakosno. – U Moskvi je onda nisam mogao uloviti ni s kim, premda sam je lovio dugo. Uzeo sam onda jedanput te joj kažem: »Ti si se privoljela vjenčati sa mnom, ulaziš u poštenu obitelj, a znaš li sada tko si ti? Ti si, kažem, evo takva!«

– Rekao si joj?

– Rekao sam.

– No?

– »Ja tebe«, kaže ona, »ne bih sada možda uzela ni za lakaja, a ne da ti budem žena«. – »A ja«, kažem, »ne izlazim odavde, pa je kraj!« – »A ja ću«, kaže ona, »odmah zovnuti Kellera i reći ću mu, on će tebe izjuriti na vrata«. Onda sam sâm poletio na nju i izbio je da je pomodrjela.

– Ne može biti! – poviče knez.

– Kažem: bilo je – potvrdi Rogožin tiho, ali oči mu se blistale. – Upravo poldrug dana niti sam spavao, niti jeo, niti pio, iz sobe njezine nisam izlazio, na koljena sam klekao pred nju: »Umrijet ću«, kažem, »neću izići dok mi ne oprostiš, a ako me dadeš istjerati, utopit ću se: jer što ću ja sada bez tebe?« Sav taj dan bila je kao luda, čas je plakala, čas me htjela zaklati nožem, čas me pogrđivala. Sazvala Zaljoževa, Kellera, Zemtjužnjikova i sve, pokazuje im mene, sramoti me. »Hajdemo, gospodo, svi zajedno danas u kazalište, neka on ovdje ostane ako neće otići, ja nisam vezana uz njega. A vama će, Parfene Semjonoviču, dati ovdje čaja i kad nema mene, vi ste zacijelo ogladnjeli danas.« Vratila se iz kazališta sama: »Oni su«, kaže, »kukavci i nitkovi, boje se tebe, a i mene plaše: neće on, kažu, otići tako, može on da zakolje. A ja, evo, kad pođem u spavaću sobu, neću ni zaključavati za sobom vrata; evo, kako se bojim tebe! Da znaš i da vidiš! Jesi li pio čaja?« – »Nisam«, kažem, »i neću«. – »Kad bi to bilo časno, ali tebi nikako ne pristaje.« I kako je rekla, tako je i učinila, nije zaključala sobu. Ujutro izišla, smije se: »Jesi li ti poludio?« kaže. »Ta ovako ćeš umrijeti od gladi!« – »Oprosti«, kažem. – »Neću opraštati, neću poći za tebe, rekoh ti. Zar si ti svu noć presjedio na tom naslonjaču, nisi spavao?« – »Nisam«, kažem, »nisam spavao«. – »Kako si pametan! A nećeš opet piti čaja i objedovati?« – »Rekao sam da neću – oprosti!« – »To nikako ne pristaje tebi«, kaže ona, »da samo znaš, kao kravi sedlo. Da nisi ti nakanio plašiti mene? Baš ja marim što ćeš ti gladan sjediti; baš si me zaplašio!« Rasrdila se, ali nije zadugo, opet me počela bockati. I začudio sam joj se tada što u nje nema nikako te pakosti. A onamo zamjera ona, dugo zamjera drugima! Onda mi je pala na pamet misao da ona mene toliko slabo cijeni te mi i ne može zamjerati. I to je istina. »Znaš li ti«, kaže, »tko je papa rimski?« – »Čuo sam«. – »Ti, Parfene Semjonoviču, ništa nisi učio sveopću povijest!« – »Nisam ja učio ništa«, kažem. – »Ja ću ti dakle dati«, kaže, »da pročitaš: bio je jedan papa i rasrdio se na jednog cara, i taj mu je tri dana, ne jedući, ne pijući, bos, na koljenima, prestojao pred dvorom, dok mu nije oprostio; što misliš, što je za tri dana taj car, dok je klečao, porazmislio u sebi i na što se zavjetovao?... Ali čekaj«, kaže, »ja ću ti to sama pročitati!« Skočila, donijela knjigu: »To su stihovi«, kaže, i počela mi u stihovima čitati kako se taj car, za tri dana zaklinjao da će se osvetiti tomu papi. »Zar ti se to ne sviđa«, kaže, »Parfene Semjonoviču?« – »Sve je to istina«, kažem, »što si pročitala«. – »Aha, i sam kažeš da je istina, dakle se možda i zavjetuješ: kad se ona uda za mene, onda ću joj platiti sve, onda ću joj se smijati!« – »Ne znam«, kažem, »možda i mislim tako«. – »Kako ne znaš?« – »Tako«, kažem, »ne znam, ne mislim sada vazda na to.« – »A na što misliš sada?« – »Pa eto, kad ustaneš s mjesta i prođeš pokraj mene, a ja te gledam i pazim za tobom: tvoja haljina prošušti pokraj mene, a meni klonulo srce; a kad iziđeš iz sobe, ja se sjećam tvoje riječce, i kakvim si glasom i što si rekla; a noćas nisam cijele noći ni na što mislio, sve sam slušao kako dišeš u snu i kako si se ganula koja dva puta...« – »Pa ti«, nasmije se ona, »valjda ne misliš ni na to i ne sjećaš se da si me istukao?« – »Možda«, kažem, »i mislim, ne znam.« – »A ako ti ne oprostim i ne pođem za tebe?« – »Rekao sam da ću se utopiti.« – »Možda ćeš me još i ubiti prije toga«... Rekla i zamislila se. Onda se rasrdila i izišla. Za sat došla k meni sva namrštena. »Ja ću«, kaže, »poći za tebe, Parfene Semjonoviču, i ne zato što se bojim tebe, nego jer ću svejedno propasti. A i gdje bih bolje propala? Sjedni«, kaže, »odmah će ti dati da ručaš. A ako pođem za tebe«, dometnula je, »bit ću ti vjerna žena, o tom ne sumnjaj i ne vodi brige.« Zatim je pošutjela te kaže: »Ipak nisi lakaj; bila sam pomislila da si pravi pravcati lakaj.« Onda je i odredila svadbu, a za tjedan dana odbjegla od mene ovamo k Lebedevu. Kad sam došao, kaže mi: »Ja se tebe ne odričem nipošto; hoću samo počekati koliko me volja, jer ja sam sve još sama svoja gospodarica. Čekaj i ti ako hoćeš.« Eto tako je sada kod nas... Što i ti misliš o svemu tom, Lave Nikolajeviču?

– A što misliš ti sam? – uzvrati pitanje knez, tužno gledajući Rogožina.

– A zar ja išta mislim! – istrglo se njemu.

Htio je dometnuti još nešto, ali je prešutio u nesavladivu jadu.

Knez ustade i htjede opet otići.

– Ipak neću ti smetati – izgovori tiho, gotovo turobno, kao da odgovara nekoj svojoj unutarnjoj, skrovitoj misli.

– Znaš li što ću ja tebi reći! – odjednom se oduševi Rogožin i oči mu se zablistale. – Kako ti to meni prepuštaš ovako, ne razumijem. Zar je više nikako ne voliš? Prije si se ipak jadio, ta vidio sam ja. Zašto si dakle sada dojurio navrat-nanos? Od milosrđa? (I lice mu se naceri na pakostan smiješak.) He-he!

– Ti misliš da ja tebe varam? – zapita knez.

– Nije, ja tebi ne vjerujem, samo tu ne razumijem ništa. Najistinitije je to da je tvoje milosrđe valjda još gore od moje ljubavi.

Na licu mu se zapažalo nešto pakosno što se željelo svakako odmah iskazati.

– A što je, tvoja se ljubav ne razlikuje od zlobe – nasmiješi se knez – pa kad te ona prođe, bit će možda još gora nevolja. Ja ti to kažem, brate Parfene...

– Da ću je zaklati?

Knez zadršće.

– Jako ćeš je mrziti zbog te iste današnje ljubavi, zbog sve te muke što je sada trpiš. Meni je najčudnije to kako ona može opet poći za tebe? Kad sam jučer čuo, jedva sam i povjerovao, i tako me je zatištalo. Ta već se dva puta odrekla tebe i pobjegla baš prije vjenčanja, sluti ona dakle... Što joj je dakle do tebe? Zar je njoj do tvog novca? To je besmislica. A i novac si valjda već rasuo silno. Zar zato da samo stekne muža? Pa mogla bi naći i osim tebe. Svaki bi bio bolji od tebe, jer ti ćeš je i zaista zaklati možda, i ona to sada možda i predobro zna. Zato što je tako jako voliš? Istina je, zato... Slušao sam da ima takvih koje baš traže takvu ljubav... samo...

Knez zastade i zamisli se.

– Što si se opet osmjehnuo na očev portret? – zapita Rogožin, koji je iznimno oštro pazio na svaku promjenu, na svaku časovitu crtu na kneževu licu.

– Što sam se osmjehnuo? Palo mi je na pamet: da tebe nije zadesila ta nedaća, da ti se nije dogodila ta ljubav, ti bi valjda postao isti istacati kao i tvoj otac, pa i vrlo brzo. Tiho bi zasjeo u toj kući sam sa ženom, poslušnom i poniznom, rijetko bi i oštro govorio, nikome ne bi vjerovao, a i ne bi ti to trebalo, nego bi samo šuteći i mrko stjecao novac. Jedino bi znao gdjekada pohvaliti stare knjige ili zainteresirati se za križ s dva prsta,[35] a i to jedino u starosti...

– Podruguj se! I baš to je isto istacato govorila nedavno i ona kad je isto tako promatrala portret! Začudo kako se vi sada slažete u svemu...

– A zar je ona bila kod tebe? – zapita knez radoznalo.

– Bila je. Dugo je gledala portret, ispitivala o pokojniku. »Ti bi bio baš takav isti«, osmjehnula mi se naposljetku. »U tebe su«, kaže, »Parfene Semjoniču, jake strasti, takve strasti da bi s njima odletio upravo u Sibir u uze da u tebe nema također i pameti, jer u tebe je velika pamet«, kaže ona. (Tako je rekla, vjeruješ li ili ne vjeruješ? Prvi sam put čuo od nje takvu riječ!) »Ti bi se ubrzo okanio sve ove današnje obijesti. A kako si sasvim neobrazovan čovjek, stao bi zgrtati novac, te bi kao i otac sjedio u toj kući sa svojim škopcima; možda bi na koncu i sam prešao na njihovu vjeru, i tako bi zavolio svoj novac da ne bi zgrnuo samo dva milijuna, nego možda deset, pa bi na svojim kesama i umro od gladi, jer u tebe je strast u svemu, sve ti dotjeruješ do strasti.« Evo baš ovako je govorila, gotovo iste istacate ove riječi. Nikada još donde nije ovako govorila sa mnom! Ta ona sa mnom vazda razgovara o tricama, ili se podruguje; a tu se počela i smijati, no onda se namrštila; po svoj je kući obilazila, promatrala i kao da se plašila nečega. »Sve ću ja to promijeniti«, kažem, »i uredit ću, ili ću možda, dok se uzmemo, kupiti drugu kuću.« – »Nipošto«, kaže ona, »ništa tu ne treba mijenjati, ovako ćemo živjeti. Ja želim«, kaže, »živjeti pokraj tvoje majke kad ti budem žena.« Odveo sam je k majci – bila je smjerna prema njoj, kao rođena kći. Majka još otprije, evo već dvije godine, nije nekako sasvim pri potpunoj pameti (bolesna je), a nakon očeve je smrti sasvim podjetinjila, ništa ne govori: sjedi i ne miče se, i samo se sa svoga mjesta klanja svima koga god spazi; da je ne nahrane, ona se tri dana ne bi valjda sjetila. Ja uzeo majčinu desnicu i namjestio je: »Blagoslovite«, kažem, »majčice, ona se vjenčava sa mnom.« Onda ona čuvstveno poljubila majci ruku. »Zacijelo je«, kaže, »majka tvoja pretrpjela mnogo jada.« Evo ovu je knjigu opazila kod mene. »Što si to počeo čitati rusku povijest? (A ona mi je i sama jednom prilikom govorila u Moskvi: »Trebalo bi da se obrazuješ barem ičim, barem da pročitaš Solovjevljevu Rusku povijest, ta ništa ti ne znaš.«) To je dobro«, kaže, »tako i radi, čitaj. Ja ću ti sama sastaviti popis koje knjige trebaš najprije pročitati; hoćeš li ili nećeš?« I nikada, nikada donde nije ovako govorila sa mnom, tako da me je i zadivila; prvi sam put odahnuo kao živ čovjek.

– Tomu se veselim, Parfene – reče knez s iskrenim čuvstvom – jako se veselim. Tko zna, možda će vas Bog i složiti.

– Nikada to neće biti! – poviče Rogožin žestoko.

– Slušaj, Parfene, ako ti nju voliš ovako, zar ne želiš steći njezino poštovanje? A ako želiš, zar se ne nadaš? Rekao sam evo maločas da mi je čudna zagonetka: zašto ona polazi za tebe? Ali ako je ne mogu odgonetnuti, ipak mi nema sumnje da tu svakako mora biti dovoljan, razborit razlog. Ona je uvjerena u tvoju ljubav; ali je zacijelo uvjerena i u neke tvoje vrline. Ta drukčije i ne može biti! To se potvrđuje ovim što si rekao maloprije. I sâm kažeš, dogodila joj se prilika da s tobom priča sasvim drugim jezikom nego što je prije općila i govorila. Ti si sumnjičav i ljubomoran, zato si i pretjerao sve što si god primijetio da je loše. Dakako da ona ne sudi tako loše o tebi kako ti kažeš. Ta inače bi značilo da svjesno srlja u vodu ili pod nož kad se udaje za tebe. Zar to može biti? Tko bi išao svjesno u vodu ili pod nož?

S gorkim smiješkom saslušao je Parfen kneževe vatrene riječi. Njegovo uvjerenje činilo se da je već nepokolebljivo ustaljeno.

– Kako me ti sada, Parfene, teško gledaš! – istrgne se knezu s teškim čuvstvom.

– U vodu ili pod nož! – izgovori on napokon. – He! Pa zato i polazi za mene jer se uz mene pouzdano nada nožu! A zar se ti, kneže, zaista sve dosad nisi sjetio što je u stvari?

– Ne razumijem ja tebe.

– Pa možda me zaista i ne razumiješ, he-he! Ta govore o tebi da si ti... onakav. Ona voli drugoga – eto to trebaš razumjeti! Baš onako kao što ja nju volim sada, isto tako voli ona sada drugoga. A znaš li tko je taj drugi? To si ti! Što, nisi znao?

– Ja!

– Ti. Ona je tebe zavoljela onda, još otad od rođendana. Samo misli da se ne može udati za tebe, jer bi te tobože osramotila i upropastila bi ti svu sudbinu. »Zna se«, kaže, »kakva sam ja.« Sve dosad tvrdi ona to. Sve mi je ovo govorila sama ravno u lice. Boji se da ne bi upropastila i osramotila tebe, a za mene se može udati, ništa zato – eto, koliko ona cijeni mene, zapamti i to!

– Pa kako je od tebe pobjegla k meni, a... od mene...

– A od tebe k meni! He! Koješta njoj pada iznenada na pamet! Sve je sada kao u groznici. Časom mi viče: »Za tebe ću poći, kao u vodu; brže svadbu!« Sama požuruje, određuje dan, a kad se približi vrijeme – plaši se, ili je snalaze druge misli; Bog bi je znao, ta vidio si: plače, smije se u groznici. Kakvo je tu čudo što je pobjegla od tebe? Od tebe je onda pobjegla zato što se sama sjetila koliko te silno voli. Bilo joj je preko sile da bude kod tebe. Rekao si evo maločas da sam ja nju onda pronašao u Moskvi; nije istina – sama je od tebe dojurila k meni: »Odredi dan«, kaže, »ja sam gotova! Daj šampanjca! Hajdemo k Cigankama!« viče... A da nije bilo mene, odavno bi već bila skočila u vodu; istinu govorim. Zato i ne skače što sam ja možda još strašniji nego voda. Od zlobe i polazi za mene... Ako pođe za mene, kažem sigurno da će poći od zlobe.

– Ta kako ti... kako ti... – poviče knez i ne dovrši.

Gledao je Rogožina sav prestravljen.

– Što ne dovršavaš? – priklopi Rogožin i naceri se. – Ako hoćeš, reći ću ti da ti evo u taj čas misliš u sebi: »No, kako da ona sada pođe za njega? Kako joj smijem dopustiti to?« Znam što misliš...

– Nisam zbog toga došao ovamo, Parfene, kažem ti, nije mi to bilo na pameti...

– Možda nisi došao zbog toga i možda ti nije bilo to na pameti, ali sada ti je već zacijelo stalo do toga, he-he! Ali dosta o tom! Što si se tako snuždio! Zar zaista nisi to znao? Eh, čudan si ti čovjek!

– Sve je to ljubomora, Parfene, sve je to bolest, sve si ti to pretjerao preko mjere... – promrmlja knez u neobičnoj uzbuđenosti: – Što bi ti?

– Ostavi – izreče Parfen i naglo istrže iz kneževih ruku nož koji je on bio uzeo sa stola, pokraj knjige, i položi ga opet na prijašnje mjesto.

– Kao da sam znao kad sam ulazio u Petrograd, kao da sam slutio... – nastavi knez. – Nisam htio putovati ovamo! Htio sam zaboraviti sve ovo ovdje, istrgnuti iz srca! No, zbogom... Ali što je tebi?

Knez je, dok je to govorio u rastresenosti bio opet prihvatio sa stola onaj isti nož, i opet mu ga Rogožin istrgnuo iz ruke i bacio na stol. Bio je to nož prilično jednostavne forme, s jelenovim drškom, neugledan, sa sječivom od tri i pol palca, a širine prema tomu.

Kad je Rogožin vidio da je knezu palo u oči što mu on dva puta trga taj nož iz ruku, zgrabi s pakosnom zlovoljom nož, turi ga u knjigu i baci knjigu na drugi stol.

– Razrezuješ li ti njime listove? – zapita knez, ali rastreseno, kao da je sve još pod dojmom silne turobnosti.

– Da, listove...

– Pa to je vrtni nož?

– Jest, vrtni. Zar se vrtnim nožem ne mogu razrezivati listovi?

– Ali on je... sasvim nov.

– Pa što onda ako je nov? Zar ja ne mogu odmah kupiti nov nož? – poviče naposljetku u nekom bjesnilu Rogožin koji se razdraživao od svake riječi. Knez zadršće i oštro pogleda Rogožina.

– Eh, kakvi smo mi! – zasmije se odjednom kad se sasvim snašao. – Oprosti mi, brate; kad je tako teška glava kao sada, i ta bolest... onda sam sasvim, sasvim ovako rastresen i smiješan. Nisam nikako ni htio zapitati to... ne sjećam se što sam htio pitati. Zbogom...

– Ne ovuda – reče Rogožin.

– Zaboravio sam!

– Ovuda, ovuda, hajdemo, ja ću ti pokazati.

IV
Pođoše onim istim sobama kojima je knez već prolazio; Rogožin je išao malo naprijed, knez za njim. Uđu u veliku dvoranu. Tu je na zidovima bilo nekoliko slika, sve sami portreti vladika i pejzaži na kojima se ništa ne razaznaje. Nad vratima u susjednu sobu visjela je slika, prilično neobična po svojem obliku, duga otprilike dva i pol aršina, a visoka nikako više od šest palaca. Prikazivala je Spasitelja, tek skinutoga s križa. Knez pogleda letimice sliku, kao da se sjeća nečega, ali se nije zaustavljao, nego htjede da prođe na vrata. Bilo mu je jako teško i želio je da što brže ode iz te kuće. Ali Rogožin stade odjednom pred slikom.

– Evo sve te slike ovdje – reče on – pokupovao je pokojni otac na dražbama po rubalj, po dva, volio je slike. Sve ih je jedan znalac pregledao ovdje; smeće, kaže, a evo ova – ta slika nad vratima, također kupljena za dva rublja, nije, kaže, smet. Još se za oca našao jedan koji je za nju nudio tri stotine i pedeset rubalja, a Saveljev, Ivan Dmitrič, trgovac, velik ljubitelj, taj je dotjerao do četiri stotine, a prošle je nedjelje bratu Semjonu Semjoniču ponudio čak i pet stotina. Ja sam je zadržao.

– Ta to je... to je kopija Hansa Holbeina – reče knez kad je razgledao sliku. – Nisam doduše velik znalac, ali mi se čini da je izvrsna kopija. Vidio sam tu sliku u inozemstvu i ne mogu je zaboraviti. No... što ti...

Rogožin se u jedan mah okanio slike i pošao prvašnjim putem naprijed. Dabome, rastresenost i osobito, čudno i razdraženo raspoloženje što se tako iznenada pojavilo u Rogožinu moglo bi možda objasniti tu žestinu; no knezu se ipak činilo nekako čudnim što se tako naglo prekinuo razgovor koji nije započeo on, i što mu Rogožin nije ni odgovorio.

– A što, Lave Nikolajeviču, odavno te htjedoh zapitati: vjeruješ li ti u Boga ili ne vjeruješ? – odjednom progovori opet Rogožin kad su prošli nekoliko koraka.

– Kako ti čudno pitaš i... gledaš! – primijeti knez nehotice.

– A ja volim gledati tu sliku – promrmlja Rogožin, pošto je pošutio, kao da je opet zaboravio na svoje pitanje.

– Tu sliku! – poviče naglo knez, pod dojmom nenadane misli – tu sliku! Ta od slike može komu i da propadne vjera!

– I propada – potvrdi iznenada Rogožin.

Bili su već došli do izlaznih vrata.

– Što? – zastane odjednom knez. – Što ti kažeš?! Ja sam se samo našalio, a ti ovako ozbiljno! A zašto si me pitao vjerujem li u Boga?

– Pa ništa, tako. I prije sam te htio pitati. Ta mnogi danas ne vjeruju. Ali je istina (ti si živio u inozemstvu) – meni je eto jedan govorio u pijanstvu da kod nas u Rusiji ima više nego u svim zemljama takvih koji ne vjeruju u Boga. »Nama je«, kaže, »lakše u tom nego njima, jer mi smo krenuli dalje od njih«...

Rogožin se zajedljivo nasmiješi; kad je izgovorio svoje pitanje, otvori naglo vrata te, držeći za kvaku, počeka da knez iziđe. Knez se začudi, ali iziđe. Rogožin iziđe za njim na stubište i pritvori za sobom vrata. Stajali su jedan pred drugim tako kao da su obojica zaboravili kamo su došli i što bi sada trebali učiniti.

– Zbogom, dakle – reče knez, pružajući ruku.

– Zbogom – izgovori Rogožin, stišćući pruženu mu ruku krepko, ali sasvim makinalno. Knez siđe niz jednu stepenicu i okrene se.

– A što se tiče vjere – započne i osmjehne se (očito nije htio ostaviti Rogožina), a i oživljujući pod dojmom jedne nenadane uspomene – što se tiče vjere, ja sam prošlog tjedna u dva dana imao četiri različita susreta. Putovao sam izjutra po jednoj novoj željezničkoj pruzi i koja četiri sata sam razgovarao u vagonu s nekim S...m, tamo sam se i upoznao s njim. Još sam i prije mnogo slušao o njemu, a među inim kao o ateistu. Zaista je jako učen čovjek i ja sam se razveselio što ću pričati s pravim učenjakom. Osim toga, neobično je dobro odgojen čovjek, tako da je sa mnom pričao kao da sam mu sasvim jednak po znanju i shvaćanju. U Boga on ne vjeruje. Iznenadilo me je samo jedno: što za sve vrijeme kao da uopće i nije govorio o onom pravom, a baš me je zato iznenadilo jer mi se i prije, koliko sam se god sastajao s ljudima koji ne vjeruju i koliko god sam čitao takvih knjiga, svagda činilo da oni niti govore, niti u knjigama piše o onom pravom, premda se naoko čini da govore. Ja sam mu to onda i rekao, ali valjda nisam rekao jasno, ili nisam umio iskazati, jer nije ništa razumio... Navečer sam odsjeo u gostionici u kotarskom gradu da prenoćim, a u gostionici se upravo bilo dogodilo prošle noći ubojstvo te su o tom govorili kad sam doputovao. Dva seljaka, i vremešni ljudi, i koji nisu pijanci, i odavno se već poznaju, prijatelji, napili se čaja i htjeli zajedno spavati u komorici. Ali jedan je za posljednja dva dana bio zapazio u drugoga srebrn sat na uzici od žutih perla što ga prije očito nije znao u njega. Taj čovjek nije bio lupež, bio je čak pošten i po seljačkom stanju nipošto siromah. No toliko mu se svidio taj sat i toliko ga zamamio da se napokon nije mogao suzdržati: uzeo nož, pa kad se prijatelj odvratio, pristupio odostrag oprezno k njemu, namjerio, uznesao oči k nebu, prekrižio se, izgovorio u sebi s gorkom molitvom: »Gospode, oprosti radi Krista!« – i u jedan mah zaklao prijatelja kao ovna – te mu izvadio sat.

Rogožin prasne u smijeh. Tako je hihotao kao da je u nekom nastupu. I čudno je bilo gledati taj smijeh nakon onakve nedavne mrke volje.

– Eto to ja volim! Ta to je ljepše nego išta! – uzvikivao je grčevito i gotovo se zadihao. – Jedan nikako i ne vjeruje u Boga, a drugi vjeruje čak toliko da i ljude kolje nakon molitve... To ti, kneže, brate, ne znaš zamisliti! Ha-ha-ha! Ta to je ljepše nego išta!...

– Ujutro pošao ja švrljati po gradu – nastavi knez čim je zastao Rogožin, premda mu je smijeh još vazda grčevito i na mahove podrhtavao na usnama – i vidim: po drvenom pločniku tetura pijan vojnik, sasvim odrpan. Pristupio on k meni: »Kupi, gospodaru, srebrn sat, dajem ti ga za samih dvadeset kopjejki; srebrn je!« Vidim mu u ruci križ, valjda ga je baš skinuo sa sebe, na modroj silno iskrzanoj vrpčici, ali pravi kositreni križ, vidi se na prvi pogled, velik, osmokrak, potpunog bizantskog oblika. Izvadim dvadeset kopjejki i dam mu, a križ odmah djenem na sebe – a po licu mu se vidjelo kako je zadovoljan što je nasamario glupoga gospodina, i odmah se uputio propiti svoj križ, o tom nema sumnje. Ja sam, brate, bio onda pod najsilnijim dojmom svega onoga što je u Rusiji povrvjelo na mene; ništa prije nisam razumijevao u njoj, kao da sam odrastao bez pameti, te sam se za tih pet godina u inozemstvu samo nekako fantastično sjećao Rusije. Idem, dakle, i mislim: neću još osuđivati toga križoprodavca. Ta Bog bi znao što je u tim pijanim i slabim srcima. Za sat ja, vraćajući se u gostionicu, naišao na ženu s naprščetom. Žena je još mlada, djetetu će biti kojih šest tjedana. Dijete joj se nasmiješilo, kako je spazila, prvi put otkad se rodilo. Gledam kako se odjednom tako pobožno, pobožno prekrižila. »Što ti to«, kažem, »mladojka?« (Onda sam još ispitivao sve.) – »Pa eto«, kaže, »baš onako kao što je majci radost kad na svojem djetešcu spazi prvi osmijeh, isto je takva radost svaki put Bogu kad On opazi s neba da mu se grešnik počinje moliti od svega srca.« To mi je rekla žena gotovo tim istim riječima, i takvu duboku, takvu bistru i istinsku religioznu misao, takvu misao u kojoj se u jedan mah iskazalo sve bivstvo kršćanstva, to jest potpuni pojam o Bogu kao o našem rođenom ocu, i o radosti božjoj čovjeku kao o očevoj radosti rođenomu djetetu, najglavnija misao Isukrstova! Jednostavna žena! Istina je, majka... a tko zna, možda je to bila žena onomu istomu vojniku. Slušaj, Parfene, ti si me maločas zapitao, evo ti moj odgovor: suština religioznog čuvstva ne pristaje ni pod kakvo rasuđivanje, ni pod kakve prekršaje i prijestupe ni pod kakve ateizme; tu je nešto drugo i navijek će biti nešto drugo; tu je nešto takvo od čega će se navijek odbijati ateizmi i navijek će govoriti drugo nego što treba. No glavno je da ćeš najjasnije i najbrže primijetiti to na ruskom srcu, i eto mojega zaključka! To je jedno od najprvih mojih uvjerenja što sam ih stekao u našoj Rusiji. Ima što bi se radilo, Parfene! Ima što bi se radilo na našem ruskom svijetu, vjeruj meni! Sjeti se kako smo se ja i ti sastajali u Moskvi i razgovarali neko vrijeme... I nikako nisam sada želio vratiti se ovamo! I nikako, nikako nisam mislio da ću se ovako sastati s tobom! A što ću!... Zbogom, do viđenja! Bog ne ostavio tebe!

Okrene se i pođe niza stube.

– Lave Nikolajeviču! – dovikne odozgor Parfen, kad je knez išao do prve terase na stubama. – Je li kod tebe križ što si ga kupio od vojnika?

– Jest, na meni je.

– Ded ga pokaži!

Opet nova neobičnost! Knez promisli, popne se gore, izvadi svoj križ, i pokaže mu ga, ali ga nije skidao s vrata.

– Daj mi ga – reče Rogožin.

– Zašto? Zar ti...

Knez se nije želio rastati s tim križem.

– Ja ću ga nositi, a svoj ću križ skinuti sebi, nosi ga ti.

– Hoćeš da promijenimo križeve? Ako je tako, izvoli, Parfene, milo mi je; pobratit ćemo se!

Knez skine svoj kositreni križ, Parfen svoj zlatni, i oni se zamijene. Parfen je šutio. U teškom čudu primijeti knez da pobratimu sve još ne nestaje s lica prijašnje nepovjerljivosti, prijašnjeg gorkog i gotovo podrugljivog smiješka, barem se časomice pojavljuju jako. Naposljetku Rogožin šuteći prihvati kneževu ruku te je stajao neko vrijeme kao da se ne može odlučiti na nešto; na koncu ga potegne naglo za sobom i izgovori da se je jedva čulo: »Hajdemo!« Prijeđu stubište u prvom katu i pozvone na vrata sučelice onim vratima otkud su izišli. Otvori im se brzo. Postara žena, sva zgrbljena i u crnini, povezana rupcem, šutke se duboko pokloni Rogožinu; on je nabrzo zapita nešto, ali ne zastane radi odgovora, nego povede kneza dalje kroz sobe. Opet zaredale mračne sobe, nekako neobično, hladno čiste, hladno i oporo namještene starinskim pokućstvom, s bijelim čistim prevlakama. Bez prijave uvede Rogožin kneza ravno u neveliku sobu, sličnu salonu, pregrađenu blistavom pregradom od tisovine, s dvojim vratima po stranama; za tom je pregradom valjda bila spavaća soba. U kutu u salonu, kod peći, sjedila je na naslonjaču mala bakica koja naoko nije bila još jako stara, pa i prilično zdrava, ugodna i okrugla lica, ali već sasvim sijeda, a na prvi se pogled zapažalo da je sasvim podjetinjila. Bila je u crnoj vunenoj haljini, s velikim crnim rupcem oko vrata, a na glavi joj bijela čista kapica s crnim vrpcama. Noge joj se upirale u klupicu. Do nje je bila još jedna čista baka, starija od nje, također u crnini i s bijelom kapom, valjda kakva muktašica, te šuteći plela čarapu. Obje su valjda vazda šutjele. Kad je prva starica ugledala Rogožina i kneza, nasmiješila im se i nekoliko im puta prijazno mahnula glavom, u znak zadovoljstva.

– Majčice – reče Rogožin pošto joj je poljubio ruku – ovo je moj dobri prijatelj, knez Lav Nikolajevič Miškin; ja i on smo promijenili križeve; bio mi je u Moskvi neko vrijeme što i rođeni brat, mnogo je učinio za mene. Blagoslovi ga, majčice, kako bi blagoslovila rođenoga sina. Čekaj, starice, evo ovako, daj, ja ću ti složiti ruku...

Ali prije nego što je Parfen dospio latiti se, digla starica desnicu, složila tri prsta i pobožno tri puta prekrižila kneza. Onda mu još jedanput ljubazno i nježno kimnula glavom.

– No, hajdemo, Lave Nikolajeviču – reče Parfen – zato sam te jedino i doveo...

Kad su opet izišli na stube, dometne on:

– Eto ona ništa ne razumije što se govori, i ništa nije razumjela od mojih riječi, a blagoslovila te je; poželjela je dakle i sama... No, zbogom, vrijeme je i meni i tebi.

I on otvori svoja vrata.

– Deder da te barem zagrlim na rastanku, ti čudače! – klikne knez, gledajući ga s nježnim prijekorom, i htjede ga obgrliti.

Ali Parfen, tek što je digao ruke, odmah ih i spusti opet. Nije se mogao nakaniti, vrckao se da ne gleda kneza. Nije ga htio zagrliti.

– Ne boj se! Uzeo sam doduše tvoj križ, ali te neću zaklati zbog sata! – promrmlja on nečujno i iznenada se nasmije nekako čudno.

Ali odjednom mu se preobrazilo cijelo lice: strašno je problijedio, usne mu zadrhtale, oči se zažarile. Digao ruke, krepko obgrlio kneza i izgovorio jedva dišući:

– Uzimaj je dakle, ako je tako suđeno! Tvoja je! Prepuštam ti je!... Sjećaj se Rogožina!

Onda se okani kneza te, ne gledajući, uđe u svoj stan i zalupi za sobom vrata.

V
Bilo je već kasno, gotovo dva i pol sata, i knez nije Jepančina zatekao doma. Ostavi mu kartu te odluči vratiti se u gostionicu k »Vagi« i zapitati za Kolju; ako pak ne bude tu, ostaviti mu list. U »Vagi« mu rekoše da je Nikolaj Ardalionovič »otišao još jutros rano, ali je na odlasku javio, ako bude tko došao i pitao za njega, neka se rekne da će on doći možda u tri sata. Ako pak do tri i pol ne bude ovdje – onda je otputovao vlakom u Pavlovsk, u ljetnikovac ka generalici Jepančinoj, dakle će ondje i ručati.« Knez sjedne pričekati ga pa, kad je već tu, naruči objed.

Do tri i pol pa i do četiri nije bilo Kolje. Knez iziđe i krene makinalno kamo ga oči vode. Početkom ljeta događaju se ponekad u Petrogradu divni dani – vedri, topli, tihi. Taj je dan baš bio jedan od takvih rijetkih dana. Knez je švrljao neko vrijeme bez svrhe. Slabo je poznavao grad. Zastajkivao je katkad na križanjima, pred nekim kućama, na trgovima, na mostovima; jednom se svratio u slastičarnicu odmoriti se. Kadšto je s velikom radoznalošću stao zagledavati u prolaznike; ali najviše nije primjećivao ni prolaznike, niti kamo zapravo ide. Bio je u mučnoj napetosti i nemiru, a u isti je mah silno želio biti sâm. Želio je biti sam i sasvim se pasivno odati svoj toj bolnoj napetosti, nikako i ne nastojeći izbaviti se iz nje. Pitanja što su mu navrvjela na dušu i na srce bila su mu odurna i nije ih želio rješavati. »Što, zar sam ja kriv svemu tomu«, mrmljao je u sebi, gotovo i ne znajući za svoje riječi.

Oko šest sati našao se na stanici Carskoselske željeznice. Samoća mu ubrzo postala nepodnošljiva; novi mu poriv žarko zaokupio srce i na časak se jarkim svjetlom obasjala tama u kojoj mu je tugovala duša. Uzme kartu za Pavlovsk te se nestrpljivo žurio otputovati; i jest ga proganjalo nešto, ali to je bila zbilja, a nije bila fantazija, kako je možda volio misliti. Kad je već ulazio u vagon, baci odjednom na zemlju tek kupljenu kartu i opet iziđe sa stanice, smeten i zamišljen. Nakon nekoga vremena, na ulici, kao da se iznenada sjetio nečega, kao da je iznenada smislio nešto što je jako čudno a već ga je dugo uznemirivalo. Odjednom mu pošlo za rukom da sebe svjesno uvreba u nekom poslu koji već odavno traje, ali ga nije primjećivao sve do toga časa: evo već nekoliko sati, još i kod »Vage«, čini se, još i prije »Vage«, svaki je čas i iznenada uzimao nekako tražiti nešto oko sebe. Zaboravljao je, čak i nadugo, na pol sata, i onda se odjednom opet nespokojno ogledavao i tražio uokolo.

No tek što je opazio u sebi taj bolesni i dosad sasvim nesvjestan pokret, što ga je već odavno zaokupio, a već je iskrsnula pred njim i druga uspomena koja ga je izvanredno zanimala; sjetio se da je u onaj čas, kad je primijetio da sve traži nešto oko sebe, stajao na pločniku pred izlogom nekoga dućana i sa silnom radoznalošću promatrao robu izloženu u izlogu. Poželio se sada svakako uvjeriti: je li zbilja stajao maločas, možda samo prije pet minuta, pred izlogom toga dućana, nije li mu se to prikazalo, nije li što smiješao? Postoji li zaista taj dućan i ta roba? Ta on zbilja osjeća da je danas u osobito bolesnom stanju, gotovo u onom istom kakvo mu je bivalo nekada kad su se počeli javljati nastupi njegove nekadašnje bolesti. Znao je da je u takvo vrijeme prije nastupa neobično rastresen te često čak miješa i predmete i lica ako ih gleda bez osobite, napete pažnje. Ali bio je još i naročit razlog zašto je tako jako poželio uvjeriti se je li onda stajao pred dućanom; među stvarima, izloženima u dućanskom izlogu, bila je jedna stvar koju je gledao i čak je ocijenio na šezdesetak kopjejki srebra, toga se sjećao, uza svu svoju rastresenost i uzbuđenost. Ako dakle postoji taj dućan i ako je ta stvar zaista izložena među robom, onda je zapravo i stao zbog te stvari. Ta stvar sadrži, dakle, u sebi tako jak interes za njega da je privukla njegovu pažnju čak i onda kad je bio u tako teškoj smutnji, tek što je bio izišao iz željezničke stanice. Išao je i gotovo u jadu gledao na desnu stranu, a srce mu kucalo od nespokojne nestrpljivosti. No eto toga dućana, našao ga je napokon! Bio je petsto koraka od njega kad je smislio da se vrati. Evo i te stvari za šezdeset kopjejki; »dabome, za šezdeset kopjejki, ne vrijedi više!« potvrdi sada i nasmije se. Ali nasmijao se kao u histeriji; bilo mu je jako teško. Sjetio se sada jasno da se baš tu, kad je stajao pred tim prozorom, okrenuo odjednom, kao nedavno kad je zatekao na sebi Rogožinov pogled. Kad se uvjerio da se nije prevario (u što je uostalom bio sasvim uvjeren i dok se nije obavijestio o tom), okani se dućana i pođe brže od njega. Sve se to mora što brže razmisliti, svakako; sada je bilo jasno da mu se nije priviđalo ni na željezničkoj stanici, nego mu se svakako dogodilo nešto zbiljsko što je svakako u vezi s cijelim tim njegovim prijašnjim nemirom. No opet ga prevlada neka unutarnja neodoljiva odvratnost: nije htio ništa premišljati; zamislio se u sasvim drugu stvar.

Zamislio se između ostalog o tom da u njegovoj padavici ima jedan stupanj, gotovo baš pred nastupom (ako bi mu nastup dolazio na javi) gdje mu se odjednom, usred sjete, duševnoga mraka, pritiska, na trenutke kao nekako raspaljivao mozak i u jedan mu se mah sve životne sile napinjale s neobičnim porivom. U tim trenucima, koji su trajali koliko munja, udeseterostručio mu se osjećaj života, svijesti o sebi. Um i srce obasjavali su se neobičnim svjetlom; sve uzbuđenosti, sve sumnje njegove, svi nemiri kao da su se mahom umirivali, prevraćali u neki viši spokoj, pun jasne, skladne radosti i nade. Ali ti trenuci, ti blistaji bili su samo slutnja onoga konačnog trena (nikada nije bio dulji od sekunde), od kojega se započinjao sam nastup. Taj je tren bio dakako nepodnošljiv. Kad je kasnije, već u zdravu stanju, promišljao o tom trenutku, često je govorio sam sebi: da sve te munje i blistaji višega osjećaja i svijesti o sebi, dakle i »višega bivstva«, nisu ništa drugo nego bolest, nego poremećenje normalnoga stanja, a ako je tako, onda to nije nipošto više bivstvo, nego naprotiv treba se pribrojiti najnižemu. A ipak je naposljetku stigao do izvanredno paradoksalnoga zaključka: »Što onda ako je to bolest?« Riješio je na koncu: »Zar je važno što je to abnormalan napor ako se sam rezultat, ako se časak osjećanja, kad ga se sjećaš i kad ga promatraš u zdravom stanju, već prikazuje nadasve kao harmonija, ljepota, ako ti pribavlja nečuveno i neslućeno dosad čuvstvo savršenosti, mjere, izmirenja i zanosnog molitvenog slijevanja s najvišom sintezom života?« Te su se maglovite riječi činile njemu samomu jako razumljivima, premda još preslabima. O tomu pak da je to zaista »ljepota i molitva«, da je to zaista »viša sinteza života«, u to nije mogao sumnjati, pa i nije pripuštao sumnje. Ta nisu li mu se prisnile u taj čas kakve prikaze, kao od hašiša, opijuma ili vina, koje obaraju razbor i nagrđuju dušu, abnormalne prikaze koje i ne postoje? O tom je mogao suditi zdravo kad mu se dokonča bolesno stanje. Ti su mu trenuci bili upravo samo jedan neobičan napor samosvijesti – ako bi trebalo to stanje okrstiti jednom riječju – samosvijesti i u isti mah neposrednog osjećaja o sebi u najvišem stupnju. Ako je u tom trenutku, to jest u najposljednjem svjesnom trenu prije nastupa, uspijevao jasno i svjesno reći sebi: »jest, za taj se trenutak može žrtvovati sav život!«, onda je dabome taj trenutak sam po sebi i vrijedio kao život. Uostalom, nije mu bilo dijalektičkoga dijela vlastita zaključka: otupljenost, duševni mrak, idiotizam stajali su pred njim kao jasna posljedica tih »najviših trenutaka«. Ozbiljno se on dakako ne bi prepirao o tom. U zaključku, to jest u njegovoj ocjeni toga trena, bila je bez sumnje pogreška, ali ga je ipak nešto bunila zbiljnost toga osjećaja. Što bi zaista učinio sa zbiljnošću? Ta baš je to bivalo, ta baš on je sâm znao kazivati sebi baš u tom trenu da bi taj tren po beskrajnoj sreći koju on potpuno osjeća mogao možda i vrijediti sav život. »U tom trenu«, govorio je jednom u Moskvi Rogožinu, za njihovih tamošnjih sastanaka, »u tom mi trenu postaje nekako razumljivom neobična riječ da neće više biti vremena«. »Valjda je to onaj isti trenutak«, nadovezao je smiješeći se, »u kojem se nije dospio izliti prevaljeni vrč s vodom epileptiku Muhamedu, koji je ipak za taj isti tren dospio pregledati sve darove Alahove.« A u Moskvi se često sastajao s Rogožinom te su razgovarali i o koječem drugom. »Rogožin je rekao maločas da sam mu tada bio brat; to je danas rekao prvi put«, pomisli knez u sebi.

Pomislio je to sjedeći na klupi pod drvetom, u Ljetnom parku. Bilo je oko sedam sati. Park je bio prazan; neka se tama prevukla na časak preko sunca na zapadu. Bilo je zagušljivo, nalik na ono kad se izdaleka javlja bura. U sadašnjem stanju promatranja bila mu je neka zamama. Prianjao je uspomenama i umom uza svaki vanjski predmet i to mu se mililo: sve je želio nešto zaboraviti, nešto istinsko, svakidašnje, ali čim bi se ogledao oko sebe, odmah je opet upoznavao svoju mračnu misao, misao od koje bi se toliko želio otrgnuti. Sjetio se da je maločas u gostionici govorio s konobarom o jednom nedavnom, iznimno neobičnom ubojstvu koje je uzvitlalo buku i razgovore. No čim se sjetio toga, odmah mu se dogodilo opet nešto osobito.

Neobična, neodoljiva želja, gotovo napast, odjednom mu ukočila svu volju. Ustane s klupe i krene iz parka ravno na Petrogradsku stranu. Malo prije je na nevskoj obali zamolio nekoga prolaznika da mu pokaže preko Neve Petrogradsku stranu. Pokazao mu, no tada nije otišao onamo. A svakako i ne vrijedi da danas ode: znao je to. Adresu je imao odavno; lako je mogao naći kuću Lebedevljeve rođakinje; ali je znao gotovo sigurno da je neće zateći kod kuće. »Svakako je otputovala u Pavlovsk, inače bi Kolja ostavio štogod kod »Vage«, po dogovoru.« Ako je dakle išao sada, nije dabome išao zato da zastane nju. Mamila ga je druga, mračna, mučna radoznalost. Pala mu na pamet nova, nenadana misao...

Ali njemu je bilo suviše već i to što je pošao i znao kamo ide: nakon časka već je išao i nije gotovo primjećivao svoj put. Odmah mu strašno omrznulo i gotovo nije ni mogao više premišljati o »nenadanoj svojoj ideji«. S mučnom se i napetom pažnjom zagledavao u sve što mu se javljalo pred očima, gledao je nebo, Nevu. Zapodjeo razgovor s mališanom kojega je sreo. Možda mu je i padavičavo stanje sve napredovalo te napredovalo. Činilo mu se da zaista nastaje oluja, doduše polako. U daljini je već počelo grmjeti. Počelo je bivati jako zagušljivo...

Sve mu je sada radi nečega padao na um Lebedevljev nećak, kojega je nedavno vidio, kao što gdjekad pada na pamet koja melodija te je se ne možeš otresti, a glupo ti je dodijala. Začudo, sve mu se prikazivao u liku onoga ubojice kojega je bio spomenuo nedavno Lebedev kad mu je predstavljao nećaka. Jest, nedavno je još čitao o tom ubojici. Mnogo je čitao i slušao o tim stvarima otkad je došao u Rusiju; pomno je pratio sve to. A maloprije u razgovoru s konobarom i odviše se zainteresirao baš za to ubojstvo Žemarinih. Konobar se složio s njim, toga se sjetio. Sjetio se i konobara; bio je to razborit momak, ozbiljan i oprezan, a »uostalom, ta Bog bi ga znao, kakav je. Teško je u novoj zemlji odgonetati nove ljude«. Ali u rusku je dušu počeo strasno vjerovati. Oh, mnogo je, mnogo pretrpio za tih šest mjeseci, što mu je bilo sasvim novo i neslućeno, i nečuveno, i neočekivano! Ali tuđa je duša mrak, i ruska je duša mrak; za mnoge je mrak. Evo se dugo družio s Rogožinom, prijateljski su se družili, »bratski« se družili – a zna li on Rogožina? A uostalom, kakva je gdjekad u svemu tom zbrka, kakva besmislica, kakva nezgrapnost! I kakav je gadan i prezadovoljan naduvenko taj maločašnji nećak Lebedevljev! Ali i što sam ja? – sanjario je knez dalje. – Zar je on poubijao te stvorove tih šest ljudi? Kao da ja brkam... kako je to neobično! Nešto mi se vrti glava... A kako je simpatično, kako je milo lice u starije kćeri Lebedevljeve, u one što je stajala s djetetom, kako joj je nevin, gotovo djetinji izraz i gotovo djetinji smijeh! Začudo, gotovo je bio zaboravio to lice i sada ga se istom sjetio. Lebedev, koji na njih topće nogama, jamačno ih sve obožava. Ali najistinitije je to, kao što je dva puta dva, da Lebedev obožava i svojega nećaka!

Uostalom, što se i latio tako konačno suditi o njima, on koji je danas stigao, čemu on izriče takve presude? Ta Lebedev mu je danas zadao zagonetku: no, zar se nada takvomu Lebedevu? Zar je prije znao takvoga Lebedeva? Lebedeva i Dubarry – Gospode! Ali ako Rogožin ubije, barem neće ubiti neuredno. Neće biti te zbrke. Po crtežu naručen instrument i šest ljudi, oborenih sasvim u tlapnji! Zar je u Rogožina po crtežu naručen instrument u njega... no... zar je sigurno da će Rogožin ubiti?! zadršće odjednom knez. »Nije li zločinstvo, nije li podlost od mene što sudim ovako otvoreno cinično!« uzvikne i od stida mu se odmah prelije licem rumen. Prenerazio se i kao ukopan stajao na putu. U jedan se mah sjetio i maloprijašnje Pavlovske stanice, i maloprijašnje Nikolajevske stanice, i pitanja Rogožinu ravno u lice o očima, i Rogožinova križa što je sada na njemu, i blagoslova njegove majke, kojoj ga je sam odveo, i posljednjega grčevitoga zagrljaja, posljednje Rogožinove odreke maločas na stubama – i kako je nakon svega toga zatekao sebe gdje neprestano traži nešto oko sebe, pa taj dućan, i ta stvar... kakva je to podlost! I nakon svega toga ide on sada s »naročitom svrhom«, sa zasebnom »nenadanom idejom«! Očaj i bol zaokupi mu svu dušu. Htjede se odmah vratiti kući, u gostionicu; okrenuo se dapače i pošao, ali je već začas stao, razmislio i opet se vratio na prijašnji put.

A i bio je već na Petrogradskoj strani, blizu kuće; ta ne ide on sad onamo s prijašnjom svrhom, ne ide s »naročitom idejom«! I kako je ono moglo biti! Jest, vraća mu se bolest, nema sumnje; možda će ga još danas snaći nastup. Od nastupa mu je i sav taj mrak, od nastupa mu je i »ideja«! Sada je rastjeran mrak, demon je prognan, nema nikakvih sumnja, u srcu mu je radost! I – tko odavno nije vidio nju, mora je vidjeti, i... jest, želio bi sada sresti Rogožina, uzeo bi ga za ruku i otišli bi zajedno... Srce mu je čisto; zar je on takmac Rogožinu? Sutra će sâm otići i reći će Rogožinu da ju je vidio; ta letio je ovamo, kao što je maločas rekao Rogožin, samo da je vidi! Možda će je i zateći, jer nije sigurno da je ona u Pavlovsku!

Jest, treba se to sada jasno utvrditi, da svi jasno čitaju jedan u drugom, da ne bude tih mračnih i strasnih odricanja, kao što se maloprije odricao Rogožin, i neka se sve to dovrši slobodno i... svijetlo. Zar je Rogožin nesposoban za svjetlost? On kaže da je ne voli toliko, da u njemu nema žaljenja, nema »nikakva milosrđa«. Istina je, nadovezao je zatim, da je »tvoje milosrđe možda još gore od moje ljubavi« – ali on kleveće sebe. Hm!... Rogožin uz knjigu – zar to već nije »milosrđe«, zar to nije početak »milosrđa«? Zar ne dokazuje već sama nazočnost te knjige da je on posve svjestan o svojim odnosima prema njoj? A pripovijest njegova maločas? Ne, to je nešto dublje od strastvenosti. I zar njezino lice udahnjuje samo strastvenost? A i može li to lice udahnjivati sada strast? Ono udahnjuje bol, ono zaokuplja dušu, ono... i knezu prođe odjednom po srcu plamena, bolna uspomena.

Da, bolna. Sjetio se kako ga je još nedavno zaboljelo kad je prvi put stao primjećivati na njoj znakove ludila. Morio ga je onda gotovo očaj. I kako ju je mogao ostaviti kad je onda pobjegla od njega k Rogožinu? Morao je i sam pohrliti za njom, a ne očekivati poruke. No... zar Rogožin nije dosad primijetio na njoj ludilo? Hm!... Rogožin vidi u svemu druge razloge, strasne razloge! I kako mu je bezumna ljubomornost! Što je htio maločas reći tvojom slutnjom? (Knez se naglo zacrveni i kao da mu je nešto zadrhtalo u srcu.)

Zašto bi uostalom i spominjao to? Tu je bezumnost na obje strane. A da on, knez, strasno ljubi tu ženu – ne može se gotovo ni zamisliti, bilo bi gotovo okrutno, nečovječno. Jest, jest! Nije, Rogožin kleveće sebe; ima on silno srce koje zna i za muke i za smilovanje. Kad on dozna svu istinu i kad se uvjeri kakvo je jadno biće ta upropaštena, suluda žena – zar joj neće onda oprostiti sve što je bilo, sve muke svoje? Zar neće postati njezin sluga, brat, prijatelj, providnost? Samilost će opametiti i poučiti i samoga Rogožina. Samilost je najvažniji i možda jedini zakon bivstvovanja svega čovječanstva. Oh, kako je on neoprostivo i nepošteno kriv Rogožinu? Ne, nije »ruska duša mrak«, nego je njemu samome u duši mrak, kad je mogao zamisliti takvu strahotu. Za nekoliko žarkih i srdačnih riječi u Moskvi Rogožin njega već naziva svojim bratom, a on... No to je bolest i tlapnja! Sve će se to riješiti!... Kako je mračno rekao maloprije Rogožin da mu »propada vjera«! Taj se čovjek zacijelo jako muči. On kaže da »voli gledati u sliku«; ne voli, nego osjeća potrebu. Rogožin nije samo strasna duša; on je ipak borac: želi silom vratiti svoju izgubljenu vjeru. Ona mu je do boli potrebna sada... Jest, vjerovati u što bilo! Vjerovati u koga god! Ali i jest čudna ta slika Holbeinova...

A, evo te ulice. Evo valjda i kuće, jest, broj 16, »kuća koleške sekretarice Filisove«. Ovdje je! Knez zazvoni i zapita za Nastasju Filipovnu.

Sama mu kućna gospodarica odgovori da je Nastasja Filipovna još jutros otputovala u Pavlovsk k Darji Aleksejevnoj »te se može dogoditi i to da će ondje ostati nekoliko dana«. Filisova je bila mala, oštrooka i oštrolika žena, od četrdesetak godina, a gledala je lukavo i pomno. Na njezino pitanje za ime – to je pitanje ona kao namjerno začinila tajnovitošću – nije knez isprva htio odgovoriti; ali se odmah predomisli i zamoli neka Nastasji Filipovnoj javi njegovo ime. Filisova primi taj njegov mar s još većom pažnjom i tajnovito, želeći očevidno iskazati time: »ne brinite se, razumjela sam«. Kneževo je ime očito izvelo na nju najjači dojam. Knez je pogleda rastreseno, okrene se i krene natrag u svoju gostionicu. Ali nije više išao onakva lika kako je bio zazvonio kod Filisove. Snašla ga je opet, i kao za jedan tren, neobična promjena: opet je išao blijed, slab, u mukama, uzbuđen; koljena su mu drhtala, usne mu pomodrjele, a na njima titrao zbunjen, smeten smiješak; »nenadana ideja« njegova odjednom se potvrdila i opravdala, i – on je opet vjerovao svojemu demonu!

No je li se potvrdila? Je li se opravdala? Zašto ga opet hvata ta drhtavica, taj hladni znoj, taj mrak i hlad duševni? Zar zato što je maločas vidio te oči? No zato je jedino i krenuo iz Ljetnoga parka da ih vidi! U tom i jest bila njegova »nenadana ideja«. Uporno je poželio vidjeti te »maloprijašnje oči«, kako bi se konačno uvjerio da će ih svakako sresti ondje, kod te kuće. To mu je bila grčevita želja, i zašto je sada potišten i preneražen baš zbog toga što ih je evo zaista ugledao? Kao da im se nije nadao! Jest, to su bile one iste oči (i o tom da su one iste nema sada više nikakve sumnje!) što su se zablistale na njega jutros, u svjetini, kad je izlazio iz vagona Nikolajevske željeznice: one iste, (iste istacate!) kojima je i maločas uvrebao pogled, za svojim leđima, kad je kod Rogožina sjedao na stolicu. Rogožin je to maločas porekao; zapitao je uz naceren, leden smiješak: »A čije su to bile oči?« I knez je silno poželio, još nedavno, na stanici Carskoselske željeznice – kad je sjedao u vagon da otputuje k Aglaji, i opet iznenada ugledao te oči, već po treći put toga dana – pristupiti k Rogožinu i reći mu »čije su to bile oči«! Ali je istrčao sa stanice i prenuo se istom pred nožarevim dućanom u onaj čas kad je stajao i procjenjivao na šezdeset kopjejki jednu stvar s jelenovim drškom. Čudni se i grozni demon konačno prikrpio k njemu i nije više htio odustati od njega. Taj je demon šapnuo njemu u Ljetnom parku kad je sjedio pod lipom i zanio se: ako je Rogožin još od ranog jutra morao paziti na njega i loviti ga na svakom koraku, sada će, gdje je doznao da neće u Pavlovsk (što je za Rogožina bio dakako koban glas), svakako Rogožin otići onamo, k onoj kući, na Petrogradskoj strani, i tu će svakako paziti na njega, kneza, koji mu je jutros zadao poštenu riječ da se »neće sastati s njom« i da »nije zato došao u Petrograd«. I eto sada je knez grčevito uperio k onoj kući, pa što onda što tu zaista sreće Rogožina? Vidio je samo nesretna čovjeka kojemu je duševno raspoloženje mračno, ali jako razumljivo. Taj se nesretnik sad i ne krije više. Jest, Rogožin se malo prije pritajivao i lagao, ali na Carskoselskoj je stanici stajao i nije se gotovo niti krio. Gotovo se više krio on, knez, nego Rogožin. A sada, kod te kuće, stajao je na drugoj strani ulice, pedesetak koraka koso, na protivnom pločniku, skrstio ruke i čekao. Tu je već sasvim bio na očima, a činilo se da je namjerno htio biti na očima. Stajao je kao tužitelj i kao sudac, a ne kao... A kao tko nije stajao?

A zašto nije on, knez, pristupio sada sâm k njemu, nego se odvratio od njega kao da nije ništa primijetio, premda su im se sastale oči. (Jest, sastale su im se oči i oni se zgledali.) Ta on je sâm htio maloprije uhvatiti ga za ruku i zajedno s njim otići onamo? Ta on je sâm htio otići sutra k njemu i reći mu da je bio kod nje? Ta sâm se odrekao svojega demona dok je još išao onamo, na polovici puta, kad mu je radost iznenada ispunila dušu? Ili zar je zaista bilo nešto u Rogožinu, to jest u cijelom današnjem liku toga čovjeka, u svoj cjelini njegovih riječi, kretanja, postupaka, pogleda, što bi moglo pravdati kneževe strahovite slutnje i one strahote što mu ih šapće njegov demon? Nešto što samo po sebi pada u oči, ali ga je teško analizirati i pripovjediti, što se ne može pravdati dovoljnim razlozima, no što ipak, uza svu tu teškoću i nemogućnost, stvara cjelovitost i neodoljiv dojam koji i preko volje prelazi u potpuno uvjerenje?...

Uvjerenje – o čemu? (Oh kako je kneza mučila nezgrapnost, »poniženje« toga uvjerenja, »te podle slutnje«, i kako je krivio sebe samoga!) Ded reci, ako smiješ, o čemu? – govorio je neprestano sebi s prijekorom i izazovom – formuliraj, usudi se iskazati svu svoju misao, jasno, točno, bez kolebanja! Oh, ja sam nepošten! – ponavljao je s mrzovoljom i sa stidom na licu – kakvim ću očima za svega života gledati sada toga čovjeka! Oh, kakav je ovo dan! Oh, Bože, kakva je to mora!

Na koncu toga dugoga i bolnoga puta s Petrogradske strane nastupio časak kad je kneza odjednom zaokupila neodoljiva želja – da odmah ode k Rogožinu, da ga dočeka, da ga zagrli u stidu, u suzama, da mu sve kaže i sve mahom završi. Ali već je stajao kod svoje gostionice... Kako mu se nije milila maloprije ta gostionica, ti hodnici, sva ta kuća, soba njegova, kako mu se nisu milili još od prvoga pogleda; nekoliko se puta toga dana sjećao s nekom osobitom odurnošću da se mora ovamo vratiti... – »Ta, zar ja danas, kao bolesna žena, vjerujem u svaku slutnju!« pomisli sa zlovoljnom porugom, zastajući na kućnim vratima. U taj mu se čas prikazala naročito jedna današnja okolnost, ali mu se prikazala »hladno«, s »potpunim razborom«, već »bez more«. Sjetio se odjednom onoga noža na stolu kod Rogožina. »No, zašto i zbilja ne bi smio Rogožin imati na svojem stolu koliko hoće noževa«! silno se začudi odmah sam sebi, pa se ukoči od čuda i odmah se sjeti kako je maloprije zastao pred nožarevim dućanom. »Ta kakve tu veze može napokon biti?...« uzvikne, ali ne dovrši. Nova, nepodnošljiva navala stida, gotovo očaja, prikovala ga na mjestu, pred samim ulazom na kućna vrata. Zastade časkom. Tako gdjekada biva ljudima, nepodnošljive nenadane uspomene, osobito koje su združene sa stidom, obično zaustavljaju na časak, na mjestu. »Jest, ja sam čovjek bez srca i kukavica«! ponovi mrko i trgne se kako bi pošao, ali... opet zastane.

Ta kućna vrata, ionako mračna, bila su u taj čas sasvim tamna; olujna nepogoda koja se javljala progutala je večernju svjetlost, a baš u onaj mah kad je knez prilazio kući provalio se oblak i udario pljusak. U onaj isti čas kad je bio malo zastao i onda se trgnuo s mjesta bio je baš pred vratima, baš pred ulazom s ulice. I odjednom spazi unutra u vratima, u polutami, pred samim ulazom k stubama jednog čovjeka. Taj čovjek kao da je nešto očekivao, ali je brzo promaknuo i nestao. Knez ga nije mogao vidjeti jasno i ne bi dabome nipošto mogao pouzdano reći tko je. Uz to je ovuda moglo prolaziti mnogo ljudi; tu je bila gostionica te su neprestano prolazili i pretrkivali u hodnike i natrag. Ali on osjeti odmah najpotpunije i neodoljivo uvjerenje da je prepoznao toga čovjeka i da je taj čovjek svakako Rogožin. Jedan tren i knez poleti za njim na stube. Srce mu zamrlo. »Odmah će se riješiti sve!« – izgovori u sebi s čudnim uvjerenjem.

Stube uz koje je knez potrčao iz kućnih vrata vodile su na hodnike prvog i drugog kata uz koje su se redale gostioničke sobe. Te su stube, kao i u svim odavno građenim kućama, bile kamene, tamne, uske i vijugale se oko debelog kamenog stupa. Na prvom zakretu na stubama bila je u tom stupu udubina, kao niša, najviše korak široka i pol koraka duboka. Ali čovjek bi se tu mogao smjestiti. Kako god bio mrak, knez je ipak, kad je ustrčao na stubište, odmah razabrao da se tu u toj niši sakrio čovjek. Knez poželi odjednom proći i ne gledati na desnu stranu. Bio je već koraknuo jedan korak, ali nije ustrajao, nego se okrenuo.

Dva prijašnja oka, one iste oči, sretoše se naglo s njegovim pogledom. Čovjek koji se sakrio u nišu također je već bio koraknuo iz nje jedan korak. Jedan su časak stajali sasvim jedan pred drugim. Odjednom ga knez uhvati za ramena i okrene ga natrag, k stubama, bliže k svjetlu: htio mu je jasnije vidjeti lice. Rogožinu se zablistale oči i bijesan mu smiješak nakazi lice. Desnica mu se digne i nešto sine u njoj; knez nije ni mislio zaustavljati je. Sjećao se samo da je, čini mu se, zaviknuo:

– Perfene, ne vjerujem!...

Onda kao da se odjednom otvorilo nešto pred njim: neobična unutarnja svjetlost obasjala je njegovu dušu. Taj je trenutak potrajao možda pola sekunde; ali on se ipak jasno i svjesno sjećao početka, najprije prvoga glasa svojeg strašnog jauka što mu se sam od sebe istrgnuo iz grudi i on ga ne bi mogao suzdržati nikakvom silom. Onda mu se u jedan čas utrnula svijest i nastao potpun mrak.

Snašao ga nastup epilepsije, koja ga već dugo nije mučila. Zna se da nastupi epilepsije, zapravo sama padavica, dolaze u jedan čas. U taj se čas naglo nagrđuje lice, osobito pogled. Trzavice i grčevi spopadaju cijelo tijelo i sve crte na licu. Strašan jauk, koji se ne može zamisliti i nema mu ravna, kida se iz prsiju; u tom jauku kao da u jedan mah nestaje sve što je čovječansko, i nikako ne može promatrač, ili barem jako teško može smisliti i priznati da to viče isti čovjek. Mnogi su barem objašnjavali ovako svoj dojam, a mnoge ljude, kad vide čovjeka u padavici, spopada prava nepodnošljiva strava u kojoj ima i nešto mistično. Taj dojam nenadane strave, zajedno sa svim drugim strašnim dojmovima toga časa, valjda je odmah ukočio Rogožina na mjestu i time izbavio kneza od neizbježnog udara nožem što je već padao na njega. Onda, Rogožin je odmah, dok se još nije ni dosjetio nastupu, a spazio je da je knez uzmaknuo od njega i nenadano pao nauznak, poletio ravno niza stube te u naglom padu udario zatiljkom o kamenu stepenicu, poletio navrat-nanos dolje, optrčao toga što leži i gotovo izvan sebe istrčao iz gostionice.

Od trzavica, bacakanja i grčeva spuzlo bolesnikovo tijelo niza stepenice, kojih nije bilo više od petnaest, do samoga kraja stubama. Jako brzo, već za kojih pet časaka, opazili su ga gdje leži te se skupila svjetina. Barica krvi oko njegove glave bacila ih u dvoumicu: da li se čovjek sam ugruvao ili je »bio kakav grijeh«? Ali nabrzo prepoznaše padavicu; jedan od sobnih konobara prepozna u knezu gosta koji je nedavno odsjeo. Zabuna se na koncu završila jako sretno po jednom sretnom slučaju.

Kolji Ivolginu, koji je bio obrekao da će u četiri sata biti kod »Vage«, a umjesto toga otputovao u Pavlovsk, iznenada je pala na um nekakva ideja pa je odbio jesti kod generalice Jepančine te se vratio u Petrograd, požurio se k »Vagi« i stigao onamo oko sedam sati navečer. Kad je po ostavljenom pismu doznao da je knez u gradu, pohrlio je k njemu na adresu koju mu je javio u pismu. Pošto se obavijestio u gostionici da je knez otišao, siđe dolje, u jedaće sobe, i stade čekati, pijući čaj i slušajući organac. Slučajno je začuo razgovor o nastupu što se dogodio nekomu pa je pohrlio u sigurnoj slutnji onamo i prepoznao kneza. Odmah se poduzelo što treba. Prenijeli kneza u njegovu sobu; on se prenuo doduše, ali se prilično dugo nije sasvim osvijestio. Doktor, kojega su pozvali da vidi razbijenu glavu, odredio obloge i izjavio da od ozljeda nema ni najmanje opasnosti. A kad je za jedan sat knez stao prilično dobro razabirati sve oko sebe, prevezao ga Kolja u kočiji iz gostionice k Lebedevu. Lebedev je primio bolesnika s neobičnom toplinom i poklonima. Zbog njega je i ubrzao seobu u ljetnikovac: preksutradan su svi već bili u Pavlovsku.

VI
Lebedevljev ljetnikovac nije bio velik, ali je bio udoban, pa i lijep. Onaj dio što je bio određen za iznajmljivanje bio je naročito gizdav. Na terasi, prilično prostranoj, kod ulaza s ulice u sobu, bilo je postavljeno nekoliko narančinih, limunovih i jasminovih drveta, u velikim zelenim drvenim kačicama, a to je po Lebedevljevu računu bilo najzamamnije. Nekoliko tih drveta kupio je zajedno s ljetnikovcem i toliko se zanio efektom što ga stvaraju na terasi da je odlučio okoristiti se slučajem te radi potpunosti dokupiti na dražbi još takvog drveća u kačicama. Kad su sva drveta bila napokon dovezena u ljetnikovac i poredana, Lebedev je toga dana nekoliko puta strkivao s terase niza stepenice na ulicu i s ulice uživao u svojem posjedu, svaki put u mislima povisujući najamninu koju kani zaiskati od svojeg budućeg stanara. Iznemoglomu, rastuženomu, izubijanomu knezu jako se svidio ljetnikovac. Ali onaj dan kad su se preselili u Pavlovsk, to jest preksutradan nakon nastupa, knez se po vanjštini činio gotovo sasvim zdravim čovjekom, premda je u sebi osjećao da se sve još nije oporavio. Veselio se svakomu koga je za ta tri dana vidio uz sebe, veselio se Kolji, koji nije gotovo ni odlazio od njega, veselio se cijeloj obitelji Lebedevljevoj (bez nećaka, koji je nekuda nestao), veselio se i samomu Lebedevu; s radošću je dočekao i generala Ivolgina, koji ga je pohodio još u gradu. Onog samog dana kad su se preselili, već predvečer skupilo se oko njega na terasi prilično gostiju; prvi je došao Ganja, kojega je knez jedva i prepoznao – toliko se za to vrijeme promijenio i izmršavio. Zatim došli Varja i Pticin, koji su također ljetovali u Pavlovsku. General je pak Ivolgin stanovao kod Lebedeva neprestano, a čini se da se zajedno s njim i preselio. Lebedev je nastojao ne puštati ga ka knezu i držati ga uza se; vladao se prema njemu prijateljski; činilo se da su već odavno poznati. Knez je opazio da su sva ta tri dana zapodijevali duge razgovore, počesto vikali i prepirali se, čini se, i o znanstvenim stvarima, što je, čini se, veselilo Lebedeva. Moglo se pomisliti da mu i treba general. Ali Lebedev je isto ovako, kao prema knezu, bio pažljiv i prema svojoj obitelji čim su se preselili na ljetovanje; pod izlikom da ne uznemiruje kneza, nije nikoga puštao k njemu, toptao je nogama, jurio i vitlao za kćerima, pa i za Vjerom s djetetom, čim bi posumnjao da idu na terasu gdje je bio knez, unatoč svim kneževim molbama neka ne tjera nikoga.

– Prvo, neće biti nikakve smjernosti ako ih tako raspustim; a drugo, i ne priliči im... – objasni on naposljetku kad ga je knez izravno zapitao.

– A zašto? – savjetovao ga knez. – Vi mene zaista jedino mučite svom tom paskom i stražarenjem. Meni je samomu dosadno, govorio sam vam nekoliko puta, a vi me još gore jadite, neprestano mašete rukama i hodate na prstima.

Knez je natuknuo to zato što je doduše razvitlavao sve ukućane pod izlikom mira potrebnoga bolesniku, ali je sâm za sva ta tri dana ulazio knezu gotovo svaki čas, te bi svaki put najprije odškrinuo vrata, promolio glavu, ogledao sobu, kao da se želi uvjeriti je li on tu, nije li pobjegao, i tek onda bi na prstima, polagano, kradući se, pristupao k naslonjaču, tako da bi ponekad iznenada i uplašio svojega stanara. Neprestano je zapitkivao ne treba li mu štogod, a kad mu je knez naposljetku počeo govoriti neka ga ostavi na miru, poslušno se i bez riječi okretao, šuljao se na prstima natrag k vratima, a za sve je vrijeme, dok je koračao, mahao rukama kao da javlja da on samo tako, da neće izustiti ni riječi i već je evo izišao i neće doći, ali za deset minuta, ili barem za četvrt sata, javljao se opet. Kolja, koji je imao slobodan pristup knezu, tim je samim uzbuđivao u Lebedevu najdublje ogorčenje, pa i uvredljivo negodovanje. Kolja je opazio da Lebedev po pol sata stoji pred vratima i prisluškuje što on priča s knezom, pa je to, razumije se, i javio knezu.

– Vi kao da ste mene prisvojili i držite me pod bravom – protestirao je knez. – Barem na ljetovanju hoću da to bude drugačije, i budite uvjereni da ću ja primati koga hoću i odlaziti kamo me je volja.

– Bez ikakve sumnje – zamahnuo Lebedev rukama.

Knez ga oštro ogleda od glave do pete.

– A što je, Lukjane Timofejeviču, jeste li prenijeli ovamo svoju škrinju što vam je visjela nad krevetom čelo glave?

– Ne, nisam prenio.

– Zar ste je ondje ostavili?

– Ne može se prenijeti, treba kidati iz zida... Čvrsto je, čvrsto.

– A možda ima i ovdje isto takva?

– Još i bolja, još i bolja, zato sam i kupio ljetnikovac.

– A-a. Koga vi to maločas niste pustili k meni? Prije jednog sata.

– To je... to je bio general. Nisam ga zaista pustio, ne pristaje on uz vas. Ja, kneže, duboko poštujem toga čovjeka, to je... to je velik čovjek; vi ne vjerujete? No, vidjet ćete, ali ipak... bolje bi bilo, svijetli kneže, da ga ne primate.

– A zašto to, molim vas? I zašto vi sada, Lebedeve, stojite na prstima, a meni prilazite uvijek kao da mi želite šapnuti na uho tajnu?

– Nitkov sam, nitkov, osjećam – odgovori iznenada Lebedev, čuvstveno se gruvajući u prsa. – A neće li vam general biti odviše gostoljubiv?

– Odviše gostoljubiv?

– Gostoljubiv. Prvo, on se već i sprema stanovati kod mene, pa neka je to, ali je nasrtljiv, odmah se rođaka. Ja i on smo se srodili već nekoliko puta, razabrali smo da smo svojta. I vi ste njemu po majci nećak u drugom koljenu, tumačio mi je još jučer. Ako ste vi njemu nećak, onda smo također rodbina ja i vi, svijetli kneže. Nije to ništa, mala slabost, ali malo prije je tvrdio da za svega njegova života, još otkad je bio zastavnik pa sve do jedanaestoga lipnja lanjske godine, nije ni jedan dan sjedalo kod njega za stol manje od dvjesta osoba. Dotjerao je napokon dotle da i nisu ustajali, nego su ručavali i večerali i čaj pili po petnaest sati na dan, tridesetak godina redom, bez ikakva prekida, jedva je bilo vremena da se promijeni stolnjak. Jedan ustaje, odlazi, drugi dolazi, a na svečane i na carske dane dolazilo je i trista ljudi. A na dan tisućgodišnjice Rusije[36] nabrojio je sedam stotina ljudi. Ta to je strahota: – takvi govori loš su znak; takve gostoljubive ljude strašno je i primati u svojoj kući, te sam pomislio: neće li on biti pregostoljubiv meni i vama?

– Bratski i primam za šalu; neka budemo svojta: što marim, na veću je čast. Ja u njemu čak i uza svih dvjesta osoba i unatoč tisućgodišnjici Rusije vidim jako velika čovjeka. Iskreno vam govorim. Vi ste, kneže, malo prije spomenuli tajne, to jest, da vam se ja tobože približavam kao da vam želim javiti tajnu, tajna baš i ima: ona neka osoba upravo je poručila da bi se jako željela tajom sastati s vama.

– A čemu tajom? Nipošto. Sam ću ići k njoj, makar i danas.

– Nipošto, nipošto nemojte – zamaše Lebedev rukama – i ne boji se ona toga što vi mislite. Zbilja: onaj izmet dolazi baš svaki dan i pita za vaše zdravlje; znate li vi?

– Vi njega nekako prečesto nazivate izmetom, to mi je jako sumnjivo.

– Nikakve sumnje ne može biti, nikakve – odbije Lebedev brže.

– Htjedoh samo objasniti da se ona osoba ne boji njega, nego sasvim drugoga, sasvim drugoga.

– Pa čega, govorite brže – ispitivao je knez nestrpljivo, gledajući Lebedevljevo tajanstveno kreveljenje.

– To i jest tajna.

I Lebedev se osmjehne.

– Čija tajna?

– Vaša tajna. Sami ste mi zabranili, svijetli kneže, da ne smijem govoriti pred vama... – promrmlja Lebedev, a kad se nauživao što je radoznalost svojega slušatelja dotjerao do bolesne nestrpljivosti, završi odjednom: – Boji se Aglaje Ivanovne.

Knez se namršti i pošuti časak.

– Tako mi Boga, Lebedeve, otići ću iz vašega ljetnikovca – reče naglo. – Gdje su Gavrila Ardalionovič i Pticini? Kod vas? I njih ste vi primamili k sebi.

– Idu, idu. A i general za njima. Sva ću vrata pootvarati i sazvat ću sve kćeri, sve, odmah, odmah – šaptao je Lebedev zaplašen, mahao rukama i srljao od jednih vrata k drugima.

U taj se čas javi na terasi Kolja, kako je ušao s ulice, i javi da za njim dolaze gosti, Lizaveta Prokofjevna i tri kćeri.

– Bih li pustio ili ne bih Pticine i Gavrilu Ardalionoviča? Bih li pustio ili ne bih generala? – priskoči Lebedev, preneražen tim glasom.

– Zašto ne biste pustili? Svakoga tko želi. Uvjeravam vas, Lebedeve, da vi od samoga početka niste nešto razumjeli valjano u mojim prilikama; nešto se neprestano varate. Nemam ni najmanjih razloga da se od ikoga tajim i krijem – nasmije se knez.

Gledajući njega, držao je i Lebedev svojom dužnosti da se nasmije. Uza svu svoju neobičnu uzbuđenost, bio je očito i on neobično zadovoljan. Glas što je javio Kolja bio je istinit; pretekao je Jepančine samo za nekoliko koraka da javi, tako da su gosti stigli u jedan mah s obiju strana, s terase Jepančini, a iz soba Pticini, Ganja i general Ivolgin.

Jepančini su za kneževu bolest i da je on u Pavlovsku bili doznali tek malo prije od Kolje, a dotle je generalica bila u teškoj dvoumici. Još prekjučer je general bio priopćio svojoj obitelji kneževu kartu; ta je karta potaknula u Lizaveti Prokofjevnoj pouzdano uvjerenje da će odmah nakon te karte stići u Pavlovsk sâm knez sastati se s njima. Uzalud su uvjeravale gospođice da se čovjek koji nije pisao pola godine neće možda ni sada žuriti, i da on možda i bez njih ima mnogo posla u Petrogradu – tko bi znao njegove poslove. Generalica se odlučno rasrdila na te primjedbe i bila je voljna kladiti se da će knez doći barem sutradan, premda će »i to već biti kasno«. Sutradan je čekala cijelo prijepodne. Čekali su ga k objedu, navečer, a kad se već sasvim smračilo, Lizaveta se Prokofjevna rasrdila na sve i posvađala sa svima, ali razumije se da u povodima za svađu nije nijednu riječ spomenula o knezu. Nijedna se riječ o njemu nije spomenula ni za svega preksutrašnjega dana. Kad se Aglaja iznenada izlanula za objedom da se maman srdi jer knez nije došao, na što je general odmah priklopio da »on tomu nije kriv« – Lizaveta je Prokofjevna ustala i gnjevna otišla od stola. Naposljetku se navečer javio Kolja sa svim vijestima i s opisom svih kneževih zgoda koje je znao. Za završetak je Lizaveta Prokofjevna slavila slavlje, ali je pri svemu tom Kolja izvukao čestito: »Ovamo se po cijele dane vuče ovuda i ne možeš ga se otresti, a tu bar da je poručio kad nije sam izvolio doći«. Kolja se htjede odmah rasrditi za riječ »otresti se«, ali je odgodio za drugi put, pa samo da ta sama riječ nije bila odviše uvredljiva, možda bi i sasvim oprostio, toliko mu se sviđala uzrujanost i nemir Lizavete Prokofjevne kad ju je izvijestio o kneževoj bolesti. Dugo je navaljivala da se mora odmah poslati skoroteča u Petrograd neka digne neku medicinsku znamenitost prve veličine i s prvim je vlakom dovuče. No kćeri su je odvratile; uostalom, ni one nisu htjele zaostati za majkom kad se za tren spremila pohoditi bolesnika.

– Na samrtnoj je postelji – govorila je Lizaveta Prokofjevna vrzući se – a mi ćemo još paziti na ceremonije? Je li on prijatelj naše kuće ili nije?

– Ali i ne treba srljati nasumce – primijeti Aglaja.

– Pa i nemoj ići, i dobro ćeš učiniti: doći će Jevgenij Pavlič, neće nikoga biti da ga primi.

Nakon tih je riječi Aglaja, razumije se, odmah pošla za svima, što je uostalom ionako kanila učiniti. Knez Ščerbacki koji je sjedio s Adelaidom, odmah je na njezinu molbu pristao otpratiti dame. Još i prije, čim se upoznao s Jepančinima, iznimno se zainteresirao kad je od njih čuo za kneza. Razabralo se da se s njim bio upoznao, da su se nedavno upoznali negdje i dva su tjedna živjeli zajedno u nekom gradiću. Bilo je to otprilike prije tri mjeseca. Knez je Ščerbacki čak i mnogo pripovijedao o knezu i uopće govorio o njemu jako simpatično, tako da je sad išao s iskrenim zadovoljstvom posjetiti staroga znanca. General Ivan Fjodorovič nije u taj mah bio kod kuće. I Jevgenij Pavlovič nije još bio došao.

Od Jepančinih nije bilo do Lebedevljeva ljetnikovca više od tri stotine koraka. Prvi neugodni dojam bio je Lizaveti Prokofjevnoj kod kneza što je oko njega zatekla cijelu družbu gostiju, da se i ne spominje to kako su u toj družbi bila dva-tri lica sasvim mrska njoj; drugo je bilo – čuđenje kad je ugledala sasvim zdrava naoko, gizdelinski odjevena mladića koji se smije i izlazi joj u susret, umjesto onoga na samrtnoj postelji kojega je mislila zateći. Čak je zastala u dvoumici, na silnu radost Kolji koji joj je mogao dabome, još dok nije ni krenula iz svojega ljetnikovca, izvrsno objasniti da ama baš nitko ne umire i nema nikakve samrtne postelje, ali joj nije rekao jer se lukavo nadao generaličinu komičnom gnjevu, kako će se ona, zna on, svakako rasrditi što će u zdravlju zateći kneza, svojega iskrenoga prijatelja. Kolja je i toliko bio nedelikatan da je naglas izrekao svoju slutnju, samo da sasvim razdraži Lizavetu Prokofjevnu s kojom se keckao neprestano i gdjekad jako pakosno, uza sve prijateljstvo što ih je vezivalo.

– Počekaj, dragi moj, ne žuri se, ne kvari svoje slavlje – odgovarala je Lizaveta Prokofjevna, sjedajući na naslonjač koji joj je podmaknuo knez.

Lebedev, Pticin, general Ivolgin pohite da gospođicama ponude stolice. Aglaji ponudi stolicu general. Lebedev podmakne stolicu i knezu Ščerbackom, te mu je pritom pošlo za rukom poklonom izobraziti neobičnu smjernost. Varja se po običaju pozdravljala s gospođicama zanosno i šapćući.

– Istina je, mislila sam, kneže, da ću te valjda zateći u postelji, toliko sam pretjerala od straha pa neću nipošto lagati, maločas mi je silno mrsko bilo tvoje sretno lice, ali ti se kunem, to je bilo samo na časak, dok još nisam dospjela smisliti. Ja, kad promislim, svagda pametnije radim i govorim, mislim i ti također. A zaista, manje bih se možda veselila da mi je ozdravio rođeni sin, kad bih ga imala, nego što se veselim da si ozdravio ti; a ako mi to ne vjeruješ, sram bilo tebe, a ne mene. A taj pakosni deran zbija sa mnom još i gore šale. Čini mi se, ti njega zakriljuješ; upozoravam te dakle da ću se jednog krasnog dana, vjeruj mi, odreći zadovoljstva koristiti se čašću njegova poznanstva.

– A što sam ja skrivio? – vikao je Kolja. – Ta koliko ja god uvjeravao vas da je knez gotovo već ozdravio, vi ne biste povjerovali, jer je kudikamo bilo zanimljivije zamisliti njega na samrtnoj postelji.

– Je li nam došao na dugo vrijeme? – obrati se Lizaveta Prokofjevna knezu.

– Na cijelo ljeto, a možda i dulje.

– Ali ti si sam? Nisi oženjen?

– Ne, nisam oženjen – nasmiješi se knez kako ga je naivno bocnula.

– Ne trebaš se smješkati; događa se to. Ja bih o ljetnikovcu? Zašto se nisi preselio k nama? Kod nas je prazno cijelo krilo. Uostalom, kako te volja. Kod njega si najmio? Kod toga? – dometne u pol glasa i mahne glavom na Lebedeva. – Što se on vazda krevelji?

U taj mah iziđe iz sobe na terasu Vjera, po običaju s djetetom na rukama. Lebedev, koji se motao oko stolica i nikako nije znao kamo bi se djeo, ali svom silom nije želio otići, odmah saleti Vjeru, zamaše na nju rukama, tjerajući je s terase, pa se i zaboravio i zatoptao nogama.

– Je li on lud? – priklopi odjednom generalica.

– Nije, on je...

– Možda pijan? Nije ti lijepo društvo – odreže ona te zahvati svojim pogledom i druge goste. – Ali mila je ta djevojka! Tko je ona?

– To je Vjera Lukjanovna, kći toga Lebedeva.

– Ah!... Jako mila. Htjela bih se upoznati s njom.

No Lebedev, koji je čuo hvalu Lizavete Prokofjevne, već je i sam dovlačio kćer da je predstavi.

– Siročad, siročad – topio se pristupajući. – I to dijete na njezinim rukama siroče je, sestra njezina, kći moja Ljubov, i rođena u najzakonitijem braku s netom preminulom Jelenom, ženom mojom koja je umrla prije šest tjedana u porođaju, po volji božjoj... da... umjesto majke je, premda je samo sestra i ništa više nego sestra... ništa više, ništa više...

– A ti, baćuška, nisi ništa više nego glupan, oprosti mi. No dosta, i sam razumiješ, mislim – odbrusi mu naglo Lizaveta Prokofjevna u neobičnoj mrzovolji.

– Istinska istina! – najsmjernije se i duboko pokloni Lebedev.

– Slušajte, gospodine Lebedeve, govore li istinu o vama da vi tumačite Apokalipsu? – zapita Aglaja.

– Istinska istina... petnaestu godinu.

– Čula sam za vas. O vama su, čini se, pisali i u novinama?

– Nije, to je o drugom tumaču, o drugom, i taj je umro, a ja sam ostao umjesto njega – izgovori Lebedev sav izvan sebe od radosti.

– Molim vas, protumačite mi jednom, ovih dana, kao susjed. Ja ne razumijem ništa o Apokalipsi.

– Ne mogu vas ne upozoriti, Aglaja Ivanovna, da je sve to od njega puko šarlatanstvo, vjerujte – brže priklopi general Ivolgin, koji je čekao kao na iglicama i iz svih sila želio kakogod započeti razgovor; sjeo je bio uz Aglaju Ivanovnu. – Dakako, ljetovanje ima svojih prava – nastavi on – i svojih užitaka, i prihvaćanje ovakvog neobičnog nametnika za tumačenje Apokalipse hir je kao i drugi, pa i hir znatan po umu, no ja... čini mi se, vi me gledate u čudu? General Ivolgin, čast mi je predstaviti se. Ja sam vas nosio na rukama, Aglaja Ivanovna.

– Vrlo mi je milo. Ja poznajem Varvaru Ardalionovnu i Ninu Aleksandrovnu – progunđa Aglaja, naprežući sve sile da ne prasne u smijeh.

Lizaveta Prokofjevna plane. Moralo je iz nje buknuti što joj se davno zgrnulo u duši. Nije podnosila generala Ivolgina s kojim je nekada bila poznata, ali jako davno.

– Lažeš, baćuška, po svojem običaju, nikada je nisi nosio na rukama – odbrusi mu ona mrzovoljno.

– Vi ste zaboravili, maman. Boga mi, nosio me je, u Tveru – odmah potvrdi Aglaja. – Mi smo onda živjeli u Tveru. Bilo mi je tada kojih šest godina, sjećam se. Načinio mi je strijelu i luk, i naučio me strijeljati, i ja sam ubila goluba. Sjećate li se, ja sam s vama ubila goluba?

– A meni je onda donio kacigu od kartona i drveni mač, i ja se sjećam! – uzvikne Adelaida.

– I ja se sjećam toga – potvrdi Aleksandra. – Vas dvije ste se posvađale za ranjenoga goluba te su vas postavili u kutove; Adelaida je stajala s kacigom i mačem.

General, kad je izjavio Aglaji da ju je nosio na rukama, rekao je to tek tako, samo da započne razgovor, jedino zato što je gotovo svagda ovako započinjao razgovor sa svom mlađarijom kad god je smatrao potrebnim da se upozna. Ali sada se dogodilo kao navlaš da je rekao istinu, i kao navlaš bio je i sam zaboravio tu istinu! Kad mu je dakle Aglaja sada potvrdila odjednom da je ona s njim ustrijelila goluba, u jedan mu mah sinulo u pameti i on se sjetio svega toga do posljednje sitnice, kao što se često ljudi u starim godinama sjećaju čega iz daleke prošlosti. Teško je reći što se u toj uspomeni tako silno dojmilo bijednoga i po običaju nešto napitoga generala; ali on se u jedan mah neobično razdragao.

– Sjećam se, svega se sjećam! – poviče on. – Bio sam onda štabni kapetan. Vi ste bili majušni, ljepuškasti. Nina Aleksandrovna... Ganja... Vi ste mene... primali. Ivan Fjodorovič...

– I eto vidiš dokle si dotjerao! – prihvati generalica. – Nisi dakle ipak zapio svoje plemenite osjećaje, kad te se to ovako dojmilo! – A ženu si izmučio. Umjesto da upućuješ djecu, sjediš u dužničkom zatvoru. Odlazi, baćuška, skloni se nekamo odavde, stani u kut za vratima i plači, sjeti se svoje nekadašnje čestitosti, možda će ti Bog oprostiti. Hajde idi, idi, ja ti ozbiljno govorim. Ništa ti nije korisnije da se ispraviš nego kad se kajanjem sjećaš što je bilo.

Ali nije joj bilo potrebno ponavljati da ozbiljno govori: general je, kao i svi navijek pijani ljudi, bio jako osjetljiv te je poput svih pijanih ljudi koji su preduboko pali teško podnosio uspomene iz sretne prošlosti. Ustao je i smjerno krenuo k vratima, tako da je Lizaveta Prokofjevna odmah i požalila.

– Ardalione Aleksandriču, baćuška! – dovikne ona za njim. – Stani časkom; svi smo mi grešni; kad budeš osjećao da te savjest slabije prekorava, dođi k meni da posjedimo i počavrljamo o prošlosti. Ta ja sam možda i pedeset puta grešnija od tebe; no, a sada zbogom, odlazi, što ćeš tu... – uplašila se odjednom da se on ne bi vratio.

– Nemojte vi sada ići za njim – zaustavi knez Kolju koji je bio poletio za ocem – jer će se za časak ozlovoljiti i sav će mu se taj časak pokvariti.

– To je istina, ne diraj ga; otiđi za pola sata – odluči Lizaveta Prokofjevna.

– Eto što vrijedi barem jedanput u životu reći istinu – dojmilo ga se do suza! – usudi se priklopiti Lebedev.

– A ni ti nisi daleko od njega, baćuška, ako je istina što sam čula – poklopi ga odmah Lizaveta Prokofjevna.

Malo se pomalo ustalio uzajamni odnos među gostima koji su se skupili kod kneza. Knez je, razumije se, bio kadar ocijeniti i ocijenio je sve sudioništvo generaličino i njezinih kćeri za njega, te im dakako iskreno priopćio da je on i sâm, još prije njihova posjeta, kanio svakako danas doći k njima, uza svu svoju bolest i unatoč kasnomu vremenu. Lizaveta Prokofjevna, pogledavajući njegove goste, odgovori da se to može učiniti i odmah. Pticin, uljudan i jako snošljiv čovjek, ustane vrlo brzo i ukloni se u pokrajnji stan k Lebedevu, jako želeći povesti i samog Lebedeva. Lebedev mu obeća da će brzo doći; dotle je Varja razgovarala s gospođicama i ostala. Ona i Ganja jako su se veselili što je otišao general; za Pticinim je nabrzo otišao i Ganja. Za onih nekoliko časaka što ih je proboravio na terasi uz Jepančine, držao se skromno, pristalo i nije se nikako zbunio od odlučnih pogleda Lizavete Prokofjevne koja ga je dva puta ogledala od glave do pete. Koji su ga znali prije, mogli su zaista pomisliti da se jako promijenio. To se vrlo svidjelo Aglaji.

– Ta to je otišao Gavrila Ardalionovič? – zapita ona odjednom, kao što je voljela gdjekad, glasno, oštro, prekidajući svojim pitanjem razgovor drugima, a ne obraćajući se nikome osobno.

– Jest, on – odgovori knez.

– Jedva sam ga i prepoznala. Jako se promijenio i... silno nabolje.

– Iskreno se tome radujem – reče knez.

– Jako je bolovao – dometne Varja s radosnim suosjećanjem.

– Po čemu se on promijenio nabolje? – zapita Lizaveta Prokofjevna u gnjevnoj dvoumici, gotovo uplašena. – Otkud si to smislila? Ništa nije bolje. Što li se tebi čini boljim?

– Nema ničega boljega nego što je »bijedni vitez«! – izjavi odjednom Kolja, koji je za sve to vrijeme stajao pokraj stolice Lizavete Prokofjevne.

– To i ja mislim – reče knez Ščerbacki i nasmije se.

– Ja sudim sasvim isto tako – izjavi svečano Adelaida.

– Kakav »bijedni vitez«? – zapitkivala je generalica, u dvoumici i zlovolji gledajući sve njih što govore, ali kad je vidjela da je Aglaja planula, dometne ljutito: – Besmislica kakva! Kakav je to »bijedni vitez«?

– Zar je prvi put tomu deranu, vašemu ljubimcu, da izvrće tuđe riječi! – odgovori Aglaja s nadutim negodovanjem.

Kad god bi se rasrdila Aglaja (a srdila se jako često), gotovo je svaki put, uza svu njezinu očitu ozbiljnost i neumoljivost, izvirivalo toliko još nečeg djetinjastog, nestrpljivo školskog i loše prikrivenog da nisi mogao, kad je gledaš, suspregnuti smijeh, dakako na silnu zlovolju Aglaji koja nije razumijevala čemu se smiju i »kako mogu, kako se smiju smijati«. Nasmijale se i sada sestre, knez Ščerbacki, a nasmiješio se i sam knez Lav Nikolajevič, koji se zbog nečega i zacrvenio. Kolja je hihotao i uživao. Aglaja se ozbiljno rasrdila i dvostruko se poljepšala. Iznimno joj je pristajala zabuna i u isti mah zlovolja na sebe samu zbog te zabune.

– Koliko je on već poizvrćao vaših riječi – priklopi ona.

– Ja gradim na vašem vlastitom uzviku – poviče Kolja. – Prije mjesec dana listali ste vi Don Quijotea, pa ste kliknuli riječi da nema ničega ljepšega od »bijednoga viteza«. Ne znam o kom ste vi onda govorili: o Don Quijoteu ili o Jevgeniju Pavliču, ili još o nekom drugom, samo ste govorili o nekom i otegnuo se dug razgovor...

– Ti se, vidim ja, odviše već usuđuješ, mili moj, sa svojim nagađanjem – zlovoljno ga zaustavi Lizaveta Prokofjevna.

– A zar ja jedini? – nije htio zašutjeti Kolja. – Svi su onda govorili, a govore i sada; evo su maločas knez Ščerbacki i Adelaida Ivanovna i svi izjavili da stoje uz »bijednog viteza«, dakle »bijedni vitez« jest i svakako postoji, a po mojem sudu, da samo nije Adelaide Ivanovne, svi bi bili već odavno znali tko je taj »bijedni vitez«.

– Što sam ja kriva? – smijala se Adelaida.

– Niste htjeli naslikati portret – eto što ste krivi! Aglaja vas je Ivanovna zamolila onda da naslikate portret »bijednoga viteza« i pripovjedila vam je sav siže za sliku što ga je sama sastavila, sjećate li se sižea? Vi niste htjeli...

– A kako bih naslikala, koga? Po sižeu tomu »bijednom vitezu« izlazi:

A rešetka od željeza
Navijek mu krije lice.

Kakvo bi se tu moglo stvoriti lice? Što bih naslikala: rešetku? Anonimnoga?

– Ništa ne razumijem, kakva je to rešetka! – ljutila se generalica, koja je počela jako dobro shvaćati koga razumijevaju pod imenom (valjda već odavno ugovorenim) »bijednoga viteza«. Ali ju je osobito zbunilo što se smeo i knez Lav Nikolajevič i naposljetku se sasvim zbunio kao dječak od deset godina. – A što je, hoće li se ta glupost svršiti ili neće? Hoće li mi se protumačiti ili neće taj »bijedni vitez«? Zar je to takva strahovita tajna da joj se ne može ni prići?

No svi su se samo smijali dalje.

– Sve u svemu, ima jedna čudna ruska pjesma – zauzeo se napokon knez Ščerbacki, želeći očito što brže zabašuriti i promijeniti razgovor – o »bijednom vitezu«, odlomak bez početka i bez svršetka. Jednom prije mjesec dana svi smo se zajedno smijali poslije objeda i po običaju tražili siže za buduću sliku Adelaide Ivanovne. Vi znate, odavno je već opći obiteljski zadatak tražiti Adelaidi Ivanovnoj siže za sliku. Onda smo naišli na »bijednoga viteza«; tko je naišao prvi, ne sjećam se...

– Aglaja Ivanovna! – poviče Kolja.

– Možda, pristajem, ali se ne sjećam – nastavi knez Ščerbacki. – Jedni su se smijali tome sižeu, drugi izjavljivali da ga ništa ne može nadmašiti, ali da se naslika »bijedni vitez«, svakako treba lice; počeli smo pretresati lica svih znanaca, nijedno nije pristajalo, s tim se stvar i završila; eto to je sve; ne razumijem čemu je Nikolaju Ardalionoviču palo na pamet da to napomene i iznese? Što je prije bilo smiješno i zgodno, to sada nije nikako zanimljivo.

– Zato što se sada pod tim razumijeva neka nova glupost, ujedljiva i uvredljiva – otkreše Lizaveta Prokofjevna.

– Nema tu nikakve gluposti, nego samo najdublje poštovanje – progovori odjednom sasvim neočekivano uznositim i ozbiljnim glasom Aglaja, koja se bila posve snašla te je svladala svoju prijašnju zabunu. Što više, po nekim se znacima moglo pomisliti, gledajući je, da se sad i sama raduje što šala zalazi sve dalje i dalje, i sav se taj preokret dogodio u njoj baš u onaj čas kad se i suviše jasno stala primjećivati kneževa zabuna koja je rasla sve jače i jače i dosegla do iznimnog stupnja.

– Čas hihoću kao ljudi, čas im se odjednom javlja najdublje poštovanje! Bezumnici! Čemu poštovanje? Govori odmah čemu se tebi ni pet ni šest ovako odjednom javilo najdublje poštovanje?

– Zato je najdublje poštovanje – nastavi Aglaja ozbiljno i dostojanstveno, za odgovor na gotovo zlobno majčino pitanje – zato što je u tim stihovima prikazan upravo čovjek koji je sposoban imati ideal, drugo, kad je postavio sebi ideal, povjerovati u njega, a kad je povjerovao, slijepo mu odati sav svoj život. To se ne zbiva svagda u našem vijeku. Tu, u tim stihovima, ne kazuje se u čem je zapravo bio ideal »bijednom vitezu«, ali se vidi da je to bila neka svijetla slika, »slika čiste krasote«, i zaljubljeni je vitez mjesto kravate povezao sebi oko vrata krunicu. Istina, ima tu još neka tamna, neizrečena rečenica, slova A. N. B., što ih je napisao na svome štitu...

– A. M. D.[37] – popravi Kolja.

– A ja kažem: A. N. B. i hoću tako govoriti – prekine ga Aglaja zlovoljno. – Bilo kako mu drago, jasna je stvar da je tom »bijednom vitezu« sve već bilo svejedno: tko i bila i što učinila njegova dama. Bilo što bilo, on ju je odabrao i povjerovao u njezinu »čistu krasotu«, a zatim se poklonio pred njom na sve vijeke; u tom i jest zasluga: da je ona nakon toga bila i lupeškinja, on bi joj ipak morao vjerovati i koplje lomiti za njezinu čistu krasotu. Pjesnik je htio, čini se, u jednu neobičnu sliku sabrati svu silnu misao srednjovjekovne viteške platonske ljubavi nekog čistog i uzvišenog viteza; razumije se, sve je to ideal. Ali u »bijednom vitezu« to je čuvstvo dotjeralo do najvišega stupnja, do asketizma; mora se priznati da mnogo znači sposobnost za takvo čuvstvo i da takva čuvstva ostavljaju za sobom dubok dojam i u jednu ruku jako pohvalan, i da ne govorimo više o Don Quijoteu. »Bijedni je vitez« taj isti Don Quijote, ali samo ozbiljan, a ne komičan. Iz početka nisam to razumijevala i smijala sam se, ali sada volim »bijednoga viteza«, a što je glavno, cijenim njegova junaštva.

Tako završi Aglaja, a tko ju je gledao, nije mogao sigurno prosuditi govori li ozbiljno ili se podruguje.

– No, luđak neki, i on, i njegova junaštva! – zaključi generalica. – A i ti si, mala moja, počela buncati; čitava lekcija; i ne pristaje ti, mislim. Bilo kako bilo, ne smije biti. Kakvi stihovi? Kazuj ih, zacijelo ih znaš! Hoću svakako znati te stihove. Za svega života nisam voljela stihove kao da sam slutila. Tako ti Boga, kneže, ded potrpi, vidi se da će sada biti po meni i po tebi – obrati se ona knezu Lavu Nikolajeviču. Bila se je jako ozlovoljila.

Knez Lav Nikolajevič htjede nešto reći, ali je još vazda bio u zabuni i nije mogao ništa izgovoriti. Jedino Aglaja, koja se onoliko usudila u svojoj »lekciji«, nije se nimalo zbunila, nego kao da se i veselila tomu. Ustala je odmah, sve kao i prije ozbiljno i dostojanstveno, takva lika kao da se unaprijed spremila za to i samo očekivala poziv, izišla na sredinu terase i stala sučelice knezu koji je sve još sjedio na svojem naslonjaču. Svi su je gledali u nekom čudu, i gotovo svi su, knez Ščerbacki, sestre, majka, s neugodnim čuvstvom motrili tu novu lakrdiju. Ali se vidjelo da se Aglaji sviđa baš sva ta afektacija s kojom je počinjala ceremoniju kazivanja stihova. Lizaveta je Prokofjevna umalo nije otjerala na mjesto, ali baš u taj čas, kad je Aglaja tek bila počela kazivati poznatu baladu, uđoše u glasnu razgovoru dva nova gosta s ulice na terasu. Bili su to general Ivan Fjodorovič Jepančin i za njim neki mladić. Nastade mala uzbuđenost.

VII
Mladiću koji je pratio generala bilo je kojih dvadeset i osam godina, bio je visok, stasit, krasna, umna lica, sjajnih, krupnih, crnih očiju koje su gledale pune oštroumnosti i podrugljivosti. Aglaja se nije ni obazrela na njega, nego je dalje kazivala stihove i s afektacijom sve gledala jedinoga kneza i obraćala se k njemu. Knezu je bilo jasno da ona sve to čini po nekom naročitom naumu. Ali novi su gosti barem nešto popravili njegovo nespretno stanje. Kad ih je ugledao, pridigao se, ljubazno iz daljine kimnuo glavom generalu, mahnuo neka ne prekidaju kazivanje, a sam ulučio zgodu uzmaknuti za naslonjač te se tu nalaktio lijevom rukom na naslon i dalje slušao baladu, sada već, reklo bi se, u zgodnijem položaju, a ne u onakvom »smiješnom« kao kad je sjedio na naslonjaču. I Lizaveta je Prokofjevna pridošlicama dva puta domahnula zapovjednom gestom neka stanu. Knez se među inim jako zanimao za svojeg novog gosta koji je pratio generala; jasno je pogodio da je to Jevgenij Pavlovič Radomski, o kojem je već mnogo slušao i često mislio. Bunila ga je samo civilna odjeća na njemu; čuo je da je Jevgenij Pavlovič vojnik. Novomu je gostu titrao na usnama podrugljiv smiješak za cijele deklamacije, kao da je i on već nešto čuo o »bijednom vitezu«.

»Možda je i sam smislio«, pomisli knez u sebi.

No sasvim je drugačije bilo s Aglajom. Svu prvašnju afektaciju i razmetljivost kojom je bila počela recitirati, prikrila je takvom ozbiljnošću i tolikim pronicanjem u duh i smisao pjesničkoga djela, a takvim je smislom izricala svaku riječ u stihovima, s takvom je uzvišenom priprostotom izgovarala stihove – da na koncu deklamacije nije samo bila zaokupila sveopću pažnju, nego i iskazivanjem uzvišenog duha u baladi nekako opravdala donekle onu prisiljenu, afektiranu dostojanstvenost kojom je tako svečano izašla na sredinu terase. U toj dostojanstvenosti mogla se sada vidjeti jedino beskrajnost, a možda i naivnost njezina poštovanja prema onomu čega se prihvatila kazivati. Oči joj se blistale, a po krasnom joj licu zatrzala laka, jedva i primjetljiva trzavica zanosa i oduševljenja. Pjesma je glasila:

 

Živio je bijedni vitez
Lica blijeda i sumračna,
Šutljiv, iskren i bezazlen,
Duha smjela i junačna.
Prisnio se njemu sanak,
Nedokučiv ljudskom umu,
I od sna se dubok dojam
Urezao srdašcu mu.
Otada mu duša plamti,
On se kloni ženskadije,
Sve do groba ženskoj glavi
Izrekao riječ nije.
Mjesto rupca oko vrata
Viju mu se brojanice,
A rešetka od željeza
Navijek mu krije lice.
Pun prečiste ljubavi je,
Slatkoj mašti vjernik prvi,
A. M. D. je na svom štitu
Napisao svojom krvi.
I u pustoj Palestini,
Niz vrletne gdjeno kame
Jure u boj paladini,
Zazivajuć svoje dame,
Lumen coeli, santa Rosa![38]
U bijesu divljem kliče
I gromorom ljute grožnje
Nekrštenu čeljad smiče.
Vratio se svojem domu
I trajao dane svoje,
Vazda nijem, vazda tužan,
Ko bezumnik on umro je.

 

Kad se kasnije sjećao knez svega toga časa, dugo se u neobičnoj smutnji mučio jednim pitanjem koje nije znao riješiti: kako se moglo združiti takvo istinsko, krasno čuvstvo s takvom očitom i zlobnom porugom? Da je to bila poruga, nije ni sumnjao; jasno je to razumio i imao za to razloga: Aglaja je za deklamacije izvoljela zamijeniti slova A. M. D. slovima N. F. B. Da to nije bila zabuna i da nije krivo čuo – o tom nije mogao niti sumnjati. (Kasnije se to i dokazalo.) Bilo kako bilo, Aglajin je istup bio namjeran – šala dabome, ali odviše nestašna i lakomislena. O »bijednom vitezu« govorili su svi (i »smijali se«) još prije mjesec dana. A međutim, koliko se god knez kasnije sjećao toga, osjećao je da je Aglaja izgovorila ta slova ne samo bez ikakva šaljiva vida ili kakve poruge, ili čak kakva naglašavanja tih slova da bi reljefnije istaknula njihov pritajeni smisao, nego naprotiv s takvom neprestanom zbiljom, s takvom nedužnom i naivnom bezazlenošću, te se moglo pomisliti da su u baladi baš ta slova i da je tako otisnuto u knjizi. Kneza kao da je ujelo nešto teško i nemilo. Lizaveta Prokofjevna nije dakako razumjela i nije primijetila ni zamjenu tih slova, ni aluzije. General Ivan Fjodorovič jedino je razumio da su se deklamirali stihovi. Od ostalih su slušatelja mnogi razumjeli te se začudili i smjelomu istupu i namjeri, ali su prešutjeli i nastojali se pritajiti. No Jevgenij Pavlovič (knez bi se bio voljan i kladiti) ne samo da je razumio nego je nastojao pokazati da je razumio: odviše se podrugljivo smješkao.

– Divota! – klikne generalica u istinskom zanosu čim se svršila deklamacija. – Čiji su to stihovi?

– Puškinovi, maman, nemojte nas sramotiti, to je ženantno! – uzvikne Adelaida.

– Ta uz vas moram oglupaviti još i gore! – gorko se odzove Lizaveta Prokofjevna. – Sramota! Čim dođemo kući, dajte mi te stihove Puškinove.

– Ta mi, čini mi se, i nemamo Puškina.

– Imamo nekakvog starog... Odvajkada vuku se po kući nekakva dva izderana sveska – dometne Aleksandra.

– Odmah s prvim vlakom pošaljite u grad Fjodora ili Alekseja neka kupi – bolje je poslati Alekseja. Aglaja, hodi amo! Poljubi me, ti si krasno deklamirala, no ako si kazivala iskreno – dometne gotovo šapćući – onda ja tebe žalim; ako si to kazivala njemu za porugu, onda ne odobravam tvoja čuvstva, tako da je svakako bolje bilo i ne kazivati. Razumiješ li? Odlazi, gospođice, govorit ću još s tobom, ali mi smo zasjeli ovdje.

Dotle se knez pozdravljao s generalom Ivanom Fjodorovičem, a general mu predstavljao Jevgenija Pavloviča Radomskoga.

– Pokupio sam ga putem, upravo se dovezao vlakom; dočuo je da ću ja ovamo i da su svi naši ovdje...

– Dočuo sam da ste i vi ovdje – prekine ga Jevgenij Pavlovič – i kako sam već odavno i svakako kanio potražiti ne samo vaše poznanstvo, nego i vaše prijateljstvo, to nisam htio gubiti vrijeme. Vi ste bolešljivi? Upravo sam sada doznao...

– Sasvim sam zdrav i jako se veselim vašem poznanstvu, mnogo sam čuo, a i pričao sam o vama s knezom Ščerbackim – odgovori Lav Nikolajevič, pružajući mu ruku.

Izgovorili su uzajamne uljudnosti, rukovali se pažljivo i pogledali jedan drugomu u oči. U jedan se mah zapodjeo opći razgovor. Knez je primijetio (a on je sada primjećivao sve brzo i željno, pa možda i ono čega i nije bilo) da je civilna odjeća Jevgenija Pavloviča bila na sveopće i nekako silno čudo, tako da su se na neko vrijeme zaboravili i izbrisali svi drugi dojmovi. Moglo bi se zamisliti da je u toj promjeni odjeće nešto osobito važno. Adelaida i Aleksandra ispitivale su u dvoumici Jevgenija Pavloviča, knez Ščerbacki, rođak njegov, čak i u veliku nemiru; general je govorio gotovo uzrujan. Jedina je Aglaja radoznalo, no sasvim spokojno pogledala časom na Jevgenija Pavloviča, kao da želi samo usporediti pristaje li mu bolje vojnička ili civilna odjeća, ali se začas odvratila i nije ga više gledala. I Lizaveta Prokofjevna nije ništa htjela pitati, premda se možda i ona nešto uznemirila. Knezu se učinilo kao da Jevgenij Pavlovič nije u njezinoj milosti.

– Začudio sam se, zadivio me je! – govorio je Ivan Fjodorovič, odgovarajući na sva pitanja, – kad sam ga malo prije sreo u Petrogradu, nisam htio vjerovati. I otkud tako iznenada, to je zagonetka! A sam je uvijek govorio da ne treba naglo kidati. Zapodjeli se razgovori i iz njih se razabralo da je Jevgenij Pavlovič već odavno objavljivao taj istup; ali svaki je put govorio tako neozbiljno da mu se nije moglo niti vjerovati. A on je i o ozbiljnim stvarima govorio uvijek na takav šaljiv način da ga nikad nisu mogli dokučiti, pogotovo kad je sam htio da ga ne dokuče.

– Ta ja ću izvan službe proboraviti samo neko vrijeme, nekoliko mjeseci, najdulje godinu dana – smijao se Radomski.

– I nema nikakva razloga, barem koliko ja poznajem vaše prilike – sve se još žestio general.

– A da obiđem imanja? Sami ste mi savjetovali; a uz to kanim i u inozemstvo...

Razgovor se uostalom ubrzo promijenio; ali onaj osobiti nespokoj koji je vazda još trajao ipak je prevršio mjeru, kako je sudio knez koji je motrio, i nešto je tu jamačno bilo neobično.

– Onda »Bijedni vitez« je opet na pozornici? – zapita Jevgenij Pavlovič pristupajući k Aglaji.

Na čudo kneževo, ona ga pogleda u dvoumici i pitajući, kao da mu kazuje da među njima nije moglo ni biti razgovora o »bijednom vitezu« te da ona i ne razumije to pitanje.

– Ta prekasno je, prekasno je slati sad u grad po Puškina, prekasno je! – prepirao se Kolja s Lizavetom Prokofjevnom i napinjao se iz svih sila. – Tri tisuće puta vam kažem: prekasno je.

– Jest, zaista, prekasno je sad – umiješa se i ovamo Jevgenij Pavlovič, ostavljajući brže Aglaju. – Ja mislim da su i dućani u Petrogradu pozatvarani, devet je sati – potvrdi on, vadeći sat.

– Toliko smo dugo bili bez njega i nismo primijetili da ga nemamo, možemo se strpjeti i do sutra – priklopi Adelaida.

– A i ne pristaje otmjenomu svijetu – dometne Kolja – da se odviše zanima za literaturu. Zapitajte Jevgenija Pavloviča. Kudikamo više pristaje zanimati se za žutu kočiju s crvenim kotačima.

– Vi opet govorite iz knjige, Kolja! – primijeti Adelaida.

– Pa on i ne govori drugačije nego iz knjiga – prihvati Jevgenij Pavlovič – iskazuje cijele rečenice iz kritičkih pregleda. Odavno već uživam što poznajem govor Nikolaja Ardalionoviča, ali sad on ne govori po knjizi. Nikolaj Ardalionovič jasno natuca o mojoj žutoj kočiji s crvenim kotačima. Ali ja sam je zamijenio već, zakasnili ste.

Knez je slušao što govori Radomski. Učinilo mu se da se on vlada krasno, skromno, veselo, i naročito mu se svidjelo što ovako sasvim kao jednak i prijateljski govori s Koljom koji ga zadirkuje.

– Što je to? – obrati se Lizaveta Prokofjevna Vjeri, Lebedevljevoj kćeri koja je stajala pred njom i držala u rukama nekoliko knjiga velika formata, sjajno ukoričenih i gotovo novih.

– Puškin – reče Vjera. – Naš Puškin. – Tatica mi je naložio da vam ponudim.

– Kako to? Kako to može biti? – začudi se Lizaveta Prokofjevna.

– Nije na dar, nije na dar! Ne bih se usudio! – iskoči Lebedev iza kćerinih leđa. – Za potpunu cijenu. To je naš vlastiti, obiteljski Puškin, izdanje Anenkovljevo koje se sada i ne može dobiti – uz pravu cijenu. Predajem u smjernosti, želim ga prodati i time ublažiti plemenitu nestrpljivost najplemenitijih literarnih čuvstava vaše preuzvišenosti.

– A, prodaješ, onda ti hvala. Nećeš zacijelo ništa izgubiti; samo se nemoj kreveljiti, molim te, baćuška. Čula sam o tebi, kažu da si nadasve načitan, razgovorit ćemo se jedanput; hoćeš li sam donijeti?

– U smjernosti i... poštovanju! – kreveljio se neobično zadovoljni Lebedev, uzimajući knjige iz kćerinih ruku.

– No, samo ih nemoj pogubiti, donesi ih, makar i bez poštovanja, ali samo uz jedan uvjet – dometne ona, pomno ga promatrajući – pustit ću te samo na prag, ali te danas ne kanim primiti. Kćer svoju Vjeru pošalji makar i odmah, ona mi se jako sviđa.

– A zašto vi ne kazujete o onima? – obrati se Vjera nestrpljivo k ocu. – Ta oni će, ako bude tako, ući i sami: počeli su halabučiti. Lave Nikolajeviču – obrati se ona knezu koji je već bio uzeo svoj šešir – tamo su vam već odavno došli neki, četiri čovjeka, čekaju kod nas i psuju, a tatica ih ne pušta k vama.

– Kakvi gosti? – zapita knez.

– U poslu, kažu, ali takvi su, ako ih sada ne pustimo, zaustavit će vas i na putu. Bolje vam je, Lave Nikolajeviču, da ih pustite, a onda ih se otresite. Ondje ih nagovaraju Gavrila Ardalionovič i Pticin, ali oni ne slušaju.

– Pavliščevljev sin, Pavliščevljev sin! Ne vrijedi, ne vrijedi! – mahao je Lebedev rukama. – Ne vrijedi ih ni slušati; i ne pristaje vam, svijetli kneže, da se uznemirujete zbog njih. Eto. Ne vrijede oni toliko.

– Pavliščevljev sin! Bože moj! – uzvikne knez sav zbunjen. – Ja znam... no ja sam... Ja sam tu stvar povjerio Gavrili Ardalionoviču. Maločas mi je govorio Gavrila Ardalionovič...

Ali Gavrila je Ardalionovič bio već izašao iz sobe na terasu, za njim Pticin. U najbližoj se sobi začula buka i gromki glas generala Ivolgina, kao da on želi nadvikati nekoliko glasova. Na tu buku potrči Kolja odmah onamo.

– To je jako zanimljivo! – primijeti Jevgenij Pavlovič naglas.

»On dakle zna stvari«, pomisli knez.

– Kakav Pavliščevljev sin? I... Kakav može biti Pavliščevljev sin? – pitao je general Ivan Fjodorovič u nedoumici te radoznalo promatrao sva lica i na svoje čudo primjećivao da on jedini ne zna tu novu historiju.

I zaista, uzbuđenost je i očekivanje bilo sveopće. Knez se silno začudi što je ta njegova sasvim osobna stvar već toliko jako zainteresirala sve njih ovdje.

– Bit će jako dobro ako vi odmah i sami dovršite tu stvar – reče Aglaja, pristupajući knezu s nekom naročitom ozbiljnošću – a nama svima dopustite da vam budemo svjedoci. Vas žele okaljati, kneže, trebate se svečano opravdati i ja se unaprijed silno veselim za vas.

– I ja želim da se naposljetku završi taj gnusni zahtjev! – poviče generalica. – Ded ti njih ljudski, kneže, ne štedi ih! Uši mi zuje od te stvari, krv mi se burka vazda zbog tebe. A i zanimljivo je pogledati. Zovni ih, a mi ćemo sjesti. Dobro je smislila Aglaja. Jeste li vi štogod čuli o tom, kneže? – obrati se ona knezu Ščerbackom.

– Dakako da sam čuo; baš kod vas. Ali ja bih osobito želio pogledati te mladiće – odgovori knez Ščerbacki.

– Jesu li oni nihilisti?

– Ne, nisu nihilisti – istupi naprijed Lebedev, koji se također gotovo tresao od uzbuđenosti – to su drugačiji, osobiti. Nećak mi je govorio da su oni zašli dalje od nihilista. Krivo vi sudite da ćete ih zbuniti svojom nazočnošću, vaša preuzvišenosti; neće se oni zbuniti. Nihilisti su ipak ponekad iskusan svijet, pa i učen, ali ovi su zašli dalje, jer su nadasve praktični. To je zapravo neka posljedica nihilizma, ali nije pravim putem, nego po čuvenju i neizravno, i ne izjavljuju se oni u kakvom člančiću u časopisu, nego ravno djelom; ne radi se kao na primjer o besmislici kakvoga Puškina, niti na primjer o tom da se Rusija mora raspasti na dijelove; nije, nego se sada već smatra pravom ako jako želiš štogod da ne zastaješ ni pred kakvom zaprekom, pa makar morao pritom umlatiti osam ljudi. No, kneže, ja vam ipak ne bih savjetovao...

Ali knez je već pošao otvoriti gostima vrata.

– Vi ogovarate, Lebedeve – izgovori on smješkajući se – jako vas je rasrdio vaš nećak. Ne vjerujte njemu, Lizaveta Prokofjevna. Uvjeravam vas da su Gorski i Danilovi samo slučajevi, a ovi se samo... varaju... No ja ne bih želio ovdje pred svima. Oprostite, Lizaveta Prokofjevna, oni će ući, ja ću vam ih pokazati, a onda ću ih odvesti. Izvolite, gospodo!

Njega je više uznemirivala druga mučna misao. Pričinjalo mu se: nije li tko udesio sada ovu stvar, baš u ovaj sat i vrijeme, unaprijed, baš pred ovim svjedocima i možda zato da njemu bude sramota a ne ponos? Ali jadio se prejako zbog te svoje »grozovite i pakosne sumnjičavosti«. Umro bi valjda kad bi itko doznao da mu je takva misao na pameti, pa je u taj čas, kad su ušli novi gosti, iskreno bio voljan između svih koji su oko njega smatrati sebe u moralnom pogledu među posljednjima.

Ušlo petero ljudi, četiri nova gosta i za njima peti general Ivolgin, ražešćen, uzbuđen i u najsilnijem nastupu krasnorječitosti. »Taj je svakako uz mene!« pomisli knez i nasmiješi se. Zajedno sa svima šmugnuo i Kolja: on je vatreno govorio s Ipolitom, koji je bio među posjetiocima; Ipolit je slušao i smješkao se.

Knez posadi goste. Svi su bili takav mlađahan, pa i takav maloljetan svijet da je na čudo bila i ta zgoda i sva ceremonija koja je nastajala od te zgode. Ivan Fjodorovič Jepančin, na primjer, koji nije ništa znao i ništa razumijevao o toj »novoj stvari« sav se i uzburkao, gledajući takvu mlađariju, te bi zacijelo bio protestirao da ga nije zadržala neobična za njega žestina njegove supruge za osobne interese kneževe. On je uostalom ostao nešto od radoznalosti, nešto od dobra srca, a nadao se da će i pomoći, u svakom pak slučaju da će biti podesan kao autoritet; no kad je ušao general Ivolgin i iz daljine mu se poklonio, opet se on ozlovoljio; namrštio se i odlučio mukom mučiti.

Među onom četvoricom mlađanih posjetilaca bio je uostalom jedan od tridesetak godina, bivši »poručnik iz Rogožinove družbe, boksač, koji je nekada davao i sam moliteljima po petnaest rubalja«. Pogađali su da on one druge prati zato da ih ojunači, u svojstvu iskrenog prijatelja, a ako ustreba, za pomoć. Među drugima je pak zauzimao prvo mjesto i prvu ulogu onaj kojega su nazivali »Pavliščevljevim sinom«, premda se predstavio kao Antip Burdovski. Bio je to mladić, siromaški i neuredno odjeven, u kaputu zaprljanih rukava koji su se sjali kao ogledalo, s masnim prslukom, zakopčanim sve do gore, s rubeninom koja je nestala nekud, s crnom svilenom kravatom, strahovito umrljanom i sasvim zgužvanom, neopranih ruku, iznimno bubuljičava lica, bjelokos, a ako se može reći tako, nevino bezobrazna pogleda. Bio je povisok, mršav, bile su mu neke dvadeset i dvije godine. Na licu mu se nije iskazivala ni najmanja ironija, ni najmanja refleksija, nego naprotiv potpun, tup zanos od vlastita prava, a u isti mah nešto što je zalazilo do čudne i neprestane potrebe da vazda bude i da se vazda osjeća uvrijeđenim. Govorio je uzbuđeno, naglio i zapinjao kao da ne izgovara sasvim riječi, kao da je mucav i čak tuđinac, premda je bio čistoga ruskoga podrijetla.

Pratio ga je, prvo, čitateljima poznati nećak Lebedevljev, a drugo, Ipolit. Ipolit je bio jako mlad, tek mu sedamnaestak, možda osamnaestak godina, umna, ali neprestano razdražena izražaja na licu po kojem je bolest ostavila strašnih tragova. Bio je mršav kao kostur, blijed i žut, oči mu se blistale, a dvije su crvene mrlje plamtjele na obrazima. Neprestano je kašljao; svaku mu je riječ, gotovo svaki udisaj pratilo hripanje. Nazirala se sušica u najvišem stupnju. Činilo se da mu ne preostaje života više od dva-tri tjedna. Bio je jako sustao i prije svih se spustio na stolicu. Drugi su se nešto skanjivali kad su ušli i gotovo se zbunili, ali se držali dostojanstveno i očito se bojali da ne bi kakogod oborili svoju vrijednost, što je bilo u čudnom neskladu s njihovim glasom ljudi koji niječu sve beskorisne svjetske sitnice, predrasude i gotovo sve na svijetu, osim vlastitih interesa.

– Antip Burdovski – izgovori »Pavliščevljev sin«, nagleći i zapinjući.

– Vladimir Doktorenko – predstavi se Lebedevljev nećak jasno, razgovijetno, kao da se i hvali što je on Doktorenko.

– Keller! – promrmlja bivši poručnik.

– Ipolit Terentjev – zasikće iznenada piskutljivim glasom posljednji. Svi naposljetku posjedali redom na stolice, sučelice knezu, svi se odmah predstavili, namrštili, a da se ojunače, premjestili svoje kape iz jedne ruke u drugu, svi se spremili govoriti, ali svi su šutjeli, nešto očekivali izazovna lica na kojem se vazda čitalo: »ne, brate, lažeš, nećeš me ti nasamariti!« Osjećalo se da samo treba tkogod za početak izgovoriti prvu riječ i odmah će svi oni progovoriti u jedan mah te se pretjecati i prekidati.

VIII
– Gospodo, nisam očekivao nikog od vas – započe knez – bolovao sam do danas, a vašu sam stvar (obrati se k Antipu Burdovskomu) još prije mjesec dana povjerio Gavrili Ardalionoviču Ivolginu, o čemu sam vas izvijestio još onda. Uostalom, ja se ne uklanjam osobnom raspravljanju, samo priznajem, u ovaj mah... ja vam predlažem da izvolite sa mnom u drugu sobu, ako nije na dugo... Ovdje su sada moji prijatelji i vjerujte...

– Prijatelji... koliko vas volja, no dopustite i sâm – prekine ga naglo Lebedevljev nećak jako poučljivim tonom, no sve još ne uzvisujući jako glas – no dopustite da i mi izjavimo: vi biste mogli uljudnije s nama, a ne puštati nas da dva sata čekamo u vašoj sobi...

– I dakako... i ja... i to je kneževski! I to je... vi ste dakle general! I ja nisam vaš lakaj! I ja! ja... – zamuca iznenada neobično uzrujan Antip Burdovski, a usne su mu drhtale, glas mu silno uvrijeđen drhtao, iz usta mu letjeli brizgovi kao da se sav raspuknuo i provalio, ali je toliko ponaglio da mu se od deset riječi nije razumjelo ništa.

– To je bilo kneževski! – poviče Ipolit piskutljivim, kao prepuklim glasom.

– Da je to učinio meni – progunđa boksač – to jest, da se to tiče ravno mene, kao plemenita čovjeka, to bih ja na mjestu Hurdovskoga... ja...

– Gospodo, tek sam ovoga časa doznao da ste vi ovdje, tako mi... – ponovi opet knez.

– Mi se, kneže, ne bojimo vaših prijatelja, bili oni tko mu drago, jer mi smo u svojem pravu – izjavi opet Lebedevljev nećak.

– Ali dopustite da vas zapitam – zapišti opet Ipolit, no već se bio iznimno ražestio – kakvo ste pravo imali vi da stvar Burdovskog iznosite pred sud svojih prijatelja? Ta mi možda i ne želimo sud vaših prijatelja; odviše je razumljivo što može značiti sud vaših prijatelja!...

– No ako na koncu konca vi, gospodine Burdovski, ne želite ovdje govoriti – pošlo napokon za rukom knezu, koji se sav presenetio od ovakvog početka, da uklopi riječ – onda vam kažem, hajdemo odmah u drugu sobu, ali ja sam, kažem vam opet, tek ovoga časa dočuo za sve vas...

– No vi nemate prava, nemate prava, nemate prava!... Vaše prijatelje... Evo!... – zamuca opet Burdovski, divlje se i plašljivo ogledavajući oko sebe, a sve se jače žestio što je god slabije vjerovao i sve gore zazirao. – Vi nemate prava! – a kad je to izgovorio, zastade naglo, kao da je pretrgnut te bez riječi izbulji kratkovidne, iznimno ispupčene oči, s debelim crvenom žilicama, ispitljivo ih upilji u kneza i nagne se cijelim tijelom. Sada se knez začudi toliko da je i sam zašutio, pa je on njega gledao razrogačenih očiju i nije govorio ni riječi.

– Lave Nikolajeviču! – zovne ga odjednom Lizaveta Prokofjevna – evo pročitaj ovo odmah, ovoga časa, to se tiče baš tvoje stvari.

Ona mu hitro pruži neki nedjeljni humoristički list i pokaže mu prstom članak. Još dok su ulazili gosti, bio je Lebedev sa strane priskočio Lizaveti Prokofjevnoj, kojoj se ulagivao, te bez ijedne riječi izvadio iz pokrajnjeg džepa taj list, turio joj ga ravno pred oči i pokazao joj označeni stupac. Ono što je dotad dospjela pročitati Lizaveta Prokofjevna, prenerazilo ju je i strašno uzbudilo.

– Nije li bolje ne čitati naglas – promuca knez jako zbunjen – pročitao bih sam... kasnije...

– Ded dakle pročitaj ti, čitaj odmah naglas! Naglas! – obrati se Lizaveta Prokofjevna Kolji i nestrpljivo uzme knezu iz ruku list što ga je on tek bio prihvatio. – Sasvim naglas, da svatko čuje.

Lizaveta je Prokofjevna bila vatrena dama koja se zanosila te je znala iznenada i u jedan mah, bez duga razmišljanja, dizati sva sidra i polaziti na daleko more, ne pitajući za vrijeme. Ivan se Fjodorovič nemirno uzvrtio. Ali dok su u prvi čas svi preko volje zastali i u dvoumici čekali, bio je Kolja rasklopio list i započeo naglas odande gdje mu je pokazao Lebedev koji mu je priskočio:

»Proleteri i potomci, epizode iz dnevnih svakidašnjih grabeža! Napredak! Reforma! Pravednost!«

»Čudne se stvari događaju u našoj takozvanoj svetoj Rusiji, u našem vijeku reforma i društvenih inicijativa, u vijeku nacionalnosti i stotina milijuna koji se svake godine izvoze u inozemstvo, u vijeku poticanja industrije i kljenutosti radnih ruku, i tako dalje, i tako dalje, sve se ne može prebrojiti, gospodo, zato ravno na stvar! Dogodila se neobična zgoda s jednim potomkom bivšega našeg vlasteoskoga gospodstva (de profundis!), uostalom, s jednim od onih potomaka kojima su još djedovi spiskali sve na ruletu, oci morali služiti kao junkeri i poručnici, te su po običaju umirali u sudskoj istrazi zbog kakve tobože nedužne omaške s državnim novcem, a djeca im, poput junaka naše pripovijesti, ili rastu kao idioti, ili zapadaju u kriminalne poslove, u kojima ih uostalom porotnici oslobađaju, za pouku i za ispravak; ili svršavaju napokon s tim da upriličuju jednu od onih zgoda koje zadivljuju općinstvo i sramote i onako već prilično pokudno vrijeme naše. Naš se potomak prije pola godine, obuven u kamaše na tuđinski način i dršćući u nepodstavljenoj kabaničici, vratio zimi u Rusiju iz Švicarske, gdje se liječio od idiotizma (sic!). Mora se priznati da mu je sreća ipak bila sklona, tako da bi on, sve da i ne govori o svojoj zanimljivoj bolesti od koje se liječio u Švicarskoj, (no, može li se liječiti od idiotizma, zamislite to?!!!) mogao dokazati sâm sobom da je istinita ruska poslovica: »Budale prati sreća!« Rasudite sami: ostao je još naprščetom iza smrti svojega oca, kažu poručnika, koji je umro u sudskoj istrazi jer su mu iznenada nestali u kartama sav kompanijski novac, a možda i zato što je odredio preobilne šibe svojemu nižemu (sjećate se, gospodo, starih vremena!), pa našega baruna uzeo od milosti na odgoj jedan jako bogati ruski vlastelin. Taj ruski vlastelin – nazvat ćemo ga makar P. – imao je u nekadašnje zlatno doba četiri tisuće kmetova (kmetovi! razumijete li vi, gospodo, tu riječ? Ja ne razumijem. Treba se obavijestiti u leksikonu: »predaja je nova, ali vjeruješ teško«), a bio je očito jedan od onih ruskih besposličara i danguba koji su svoj besposleni život provodili po inozemstvu, ljeti u kupkama, zimi u pariškom Château-des-Fleurs, gdje su i poostavljali za svoga vijeka neizmjerni novac. Moglo se pouzdano reći da je za nekadašnjega kmetstva barem jednu trećinu obroka dobivao vlasnik pariškoga Château-des-Fleurs. (Sretna li čovjeka!) Bilo kako mu drago, naš je bezbrižni P. odgojio sirotana plemića kneževski, držao mu odgojitelje i guvernante (bez sumnje, ljepuškaste) koje je, uz put spominjemo, sâm dovozio iz Pariza. Ali posljednji gospodski potomak bio je idiot. Guvernante iz Château-des-Fleurs nisu pomogle te naš pitomac sve do dvadesete godine nije naučio govoriti nikoji jezik, pa ni ruski. Ovo se posljednje može uostalom oprostiti. Naposljetku duhnula u rusku glavu kmetovska gospodara P. fantazija da se idiot može u Švicarskoj naučiti pameti – uostalom logična fantazija: danguba i veleposjednik prirodno je mogao zamisliti da se za novac može na trgu kupiti i pamet, pogotovo u Švicarskoj. Prošlo pet godina liječenja u Švicarskoj kod nekog poznatog profesora, i potrošile se tisuće: idiot se dakako nije opametio, ali je ipak, kažu, stao nalikovati na čovjeka, nema sumnje, donekle. Odjednom P. naglo umro. Oporuke, razumije se, nije bilo; stvari su po običaju u neredu, pomamnih baštinika sva sila, a njima nije više ni najmanje stalo do posljednjih potomaka u plemenu koji se od milosti liječe u Švicarskoj od obiteljskog idiotizma. Potomak je, premda je idiot, ipak pokušao prevariti svojega profesora, te je dvije godine, kažu, uspio liječiti se kod njega besplatno, krijući mu smrt svojega dobrotvora. No profesor je i sam bio priličan šarlatan; uplašio se naposljetku beznovčice, a najgore apetita svojega besposličara od dvadeset i pet godina, obuo mu stare svoje gamaše, poklonio mu svoju pohabanu kabanicu i otpravio ga od milosti, u trećem razredu, nach Russland – da ga se otrese iz Švicarske. Činilo se da je sreća okrenula našem junaku leđa. Ali nije bilo tako: fortuna, koja gladnom smrću mori cijele gubernije, izlijeva u jedan mah sve svoje darove na aristokratića, kao Krilovljev »Oblak« koji prelijeće iznad sušnoga polja i izlijeva se nad Oceanom. Gotovo u taj isti čas kad je on iz Švicarske stigao u Petrograd, umire u Moskvi jedan rođak njegove majke (koja je bila, razumije se, iz trgovačke porodice), stari samac bez djece, trgovac, bradonja i raskolnik, i ostavlja baštinu od nekoliko milijuna, neosporivu, potpunu, čistu, gotov novac (da je to nama i vama, čitatelju!), i sve to našemu potomku, sve to našemu barunu koji se u Švicarskoj liječio od idiotizma! No, sada je odmah zasvirala drugačija muzika. Oko našega baruna u gamašama, koji je bio oblijetao neku poznatu krasoticu metresu, skupilo se odjednom cijelo jato prijatelja i znanaca, našli se čak i rođaci, što više, cijela jata odličnih gospođica koje ginu i žeđaju za zakonitim brakom, i što bî bolje: aristokrat, milijunaš, idiot – sva svojstva mahom, takvoga muža nećeš naći ni sa svjetiljkom i ne možeš naručiti!...«

– To... to ja ne razumijem više!... – poviče Ivan Fjodorovič u najljućem negodovanju.

– Prestanite, Kolja! – poviče knez molećivim glasom.

Zaorili uzvici sa svih strana.

– Čitati! Čitati, što bilo da bilo! – odreže Lizaveta Prokofjevna, svidjelo joj se da se suspreže s najvećim naporom. – Kneže! Ako se ne bude čitalo – svadit ćemo se.

Nikud ni kamo, nego Kolja, ražešćen, crven, uzrujan, nastavi čitati uzrujanim glasom:

»Ali dok je naš skorojević milijunaš bio, kako bi se reklo, u empirejama, dogodila se sasvim sporedna zgoda. Jednog krasnog jutra dolazi k njemu posjetilac, spokojna i ozbiljna lica, uljudna, ali dostojanstvena i pravedna govora, odjeven skromno i čisto, s očitim naprednim zadahom misli, te mu u dvije-tri riječi objašnjava razlog svojega posjeta: on je poznat advokat; povjerio mu je jedan mladić neki posao; u njegovo on ime dolazi. Taj je mladić ni manje ni više nego sin pokojnoga P., premda nosi drugo ime. Požudni je P. u mladosti zaveo neku čestitu, siromašnu djevojku između kućne služinčadi, ali europski odgojenu, (pri čemu su se, razumije se, uplela barunska prava nekadašnjega kmetstva), a kad je primijetio neminovnu, ali skoru posljedicu svoje veze, udao ju je brže za jednog čovjeka, poslovnog, čak i u službi, plemenita značaja, za čovjeka koji je već odavno volio tu djevojku. Isprva je pomagao mladomu paru; ali naskoro je plemeniti značaj njezina muža odbio primati od njega pomoć. Prošlo neko vrijeme i P. malo-pomalo zaboravio i na djevojku, i na sina kojega je rodio s njom, a zatim, kao što se zna, umro bez oporuke. Međutim je njegov sin, koji se rodio već u zakonitom braku, ali je odrastao pod drugim prezimenom i sasvim ga je posinio plemeniti značaj muža njegove majke, koji je ipak umro u svoje vrijeme – ostao u jednoj od dalekih gubernija sasvim uz svoja sredstva i s bolesnom, jadnom majkom kojoj su uzete noge! Sam je u prijestolnici zarađivao novac svakidašnjim plemenitim poslom trgovačkih instrukcija i time uzdržavao sebe isprva u gimnaziji, a zatim kao slušatelj korisnih mu predavanja, imajući na umu dalju svrhu. Ali zar ćeš mnogo dobiti od ruskoga trgovca za instrukciju po deset kopjejki, i još s bolesnom majkom uzetih nogu koja mu naposljetku nije olakšala gotovo ništa niti svojom smrću u dalekoj guberniji? Sada je pitanje: kako je po pravici morao rasuditi naš potomak? Vi, čitatelju, mislite dakako da je on sebi rekao ovako: »Ja sam se za svega života koristio svima darovima P.; na moj odgoj, na guvernante i na liječenje od idiotizma potrošilo se na desetke tisuća u Švicarskoj; i evo ja sad imam milijune; a plemeniti značaj P. sina, koji nije ništa kriv za grijehe svojeg lakomislenog oca koji ga je zaboravio, propada u instrukcijama. Sve to što se potrošilo za mene, trebalo se po pravici potrošiti za njega. Te goleme svote što su se potratile za mene zapravo nisu moje. To je bila samo slijepa omaška sreće, te su svote trebale dopasti P. sinu. Imale su se potrošiti na njega, a ne na mene – na čedo fantastičnoga hira lakomislenog i zaboravnog P. Kad bih ja bio potpuno plemenit, delikatan, pravedan, morao bih prepustiti njegovu sinu polovicu cijele svoje baštine; ali kako sam ja nadasve proračunat čovjek i predobro znam da to nije sudska stvar, neću ja dati polovicu svojih milijuna. No od mene će biti odviše podlo bestidno (potomak je zaboravio da će biti i nepromišljeno) ako ne vratim sada njegovu sinu one desetke tisuća što ih je P. potrošio na moj idiotizam. Tu se radi jedino o savjesti i pravednosti! Jer što bi bilo od mene da me P. nije uzeo na odgoj, nego se umjesto mene brinuo za svojega sina?«

»Ali nije, gospodo! Naši potomci ne rasuđuju ovako. Koliko mu god prikazivao mladićev advokat, koji se primio njegova zastupstva jedino od prijateljstva i gotovo protiv njegove volje, gotovo na silu, koliko mu god predočavao dužnosti časti, plemenitosti, pravednosti i čak proste promišljenosti, švicarski je gojenac ostao nepokorljiv – pa što? Sve to ne bi bilo još ništa, ali evo što se zaista ne može više oprostiti i ne može se ispričati nikakvom zanimljivom bolešću: taj milijunaš, koji je tek iskočio iz gamaša svojega profesora, nije mogao dokučiti ni to da plemenit karakter toga mladića koji se ubija instrukcijama ne moli od njega milosti ni potpore, nego svoje pravo što mu pripada, premda i nije sudskim putem, pa i ne moli, nego se samo prijatelji zauzimaju za njega. Veličanstvena lika i omamljen, što je stekao priliku nekažnjen gnjesti ljude svojim milijunima, vadi naš potomak banku od pedeset rubalja i šalje je plemenitom mladiću za bezobraznu milostinju. Vi ne vjerujete, gospodo? Vi se zgražate, vi ste uvrijeđeni, iz vas se kida krik negodovanja: ali on je ipak učinio tako! Razumije se, novac mu je odmah vraćen, bačen mu natrag u lice. Čime dakle da se riješi ta stvar? Stvar nije sudska, preostaje jedino javnost! Mi tu zgodu javljamo općinstvu i jamčimo da je istinita. Kažu da je jedan od naših najpoznatijih humorista istresao u tom divan epigram koji je dostojan zapremiti mjesto ne samo u gubernijskim, nego i u prijestolničkim kronikama našega života:

 

»Igrao se pet godina
Schneiderovom kabanicom i tratio božje dane
Običajnom besposlicom.
U gamašama stigo tijesnim, baštinio milijun,
Pa se Bogu moli ruski,
A đake je okro on.«

 

Kad je Kolja dovršio, predade list brže knezu te bez ijedne riječi poleti u kut, sav se stisne u njem i zakrije rukama lice. Nepodnosivo se stidio i njegova se djetinja dojmljivost, koja još nije bila navikla na prljavštinu, uzbunila preko mjere. Činilo mu se da se dogodilo nešto neobično što je u jedan mah razrušilo sve, te zamalo da nije tomu kriv on sam već zbog toga samoga što je to pročitao naglas.

Ali i svi ostali su, činilo se, osjećali nešto nalik.

Gospođicama je bilo jako nezgodno i stidjele su se. Lizaveta Prokofjevna susprezala je u sebi silan gnjev, a možda se i gorko kajala što se uplela u tu stvar; sada je šutjela. S knezom se događalo ono isto što u ovakvim prigodama često biva prejako snebivljivim ljudima: toliko se zastidio tuđega djela, toliko se zastidio za svoje goste da se u prvi mah bojao pogledati na njih. Pticin, Varja, Ganja, pa i Lebedev – svi su bili kao nešto zbunjena lika. Najčudnije je što su Ipolit i »Pavliščevljev sin« također bili kao nekako preneraženi; i Lebedevljev je nećak bio očito nezadovoljan. Jedini je boksač sjedio sasvim spokojan, frčući brkove, ozbiljna lica i nešto oborenih očiju, ali ne od smetnje, nego se naprotiv činilo kao da je od plemenite skromnosti i od preočita slavlja. Po svemu se vidjelo da mu se iznimno sviđa članak.

– Vrag bi znao što je to – progunđa tiho Ivan Fjodorovič. – Kao da se složilo pedeset lakaja da to sastave, pa su i sastavili.

– A dopustite da zapitam, milostivi gospodine, kako vi smijete vrijeđati ovakvim nagađanjem? – izjavi Ipolit i sav zatrepće.

– To, to, to je za plemenita čovjeka... priznajte sami, generale, ako ste plemenit čovjek, to je već uvredljivo! – promrmlja boksač, koji se također prenuo odjednom, pa frkao brkove a trzao ramenima i tijelom.

– Prvo, ja vama nisam »milostivi gospodin«, a drugo, nisam voljan davati vam ikakvo objašnjenje – oštro mu odgovori strašno ražešćeni Ivan Fjodorovič, ustane s mjesta te bez ijedne riječi ode na izlaz s terase i stane na najgornjoj stepenici, leđima okrenut sakupljenom društvu – u najvećem negodovanju na Lizavetu Prokofjevnu koja se sve još nije nakanjivala maknuti sa svojega mjesta.

– Gospodo, gospodo, dopustite mi napokon, gospodo, da govorim – uzvikivao je knez razjađen i uzbuđen – i molim vas, govorimo tako da razumijemo jedan drugoga. Ja ne kažem ništa, gospodo, o članku, neka ga; ali sve je to, gospodo, neistina što je napisano u članku; kažem zato što vi to znate i sami; i sramno je. Tako da se zaista čudim ako je to napisao tkogod od vas.

– Ja sve do ovoga časa nisam ništa znao o tom članku – izjavi Ipolit. – Ne odobravam taj članak.

– Ja sam znao doduše da je napisan, ali... ni ja ne bih bio svjetovao da se tiska, jer je prerano – priklopi Lebedevljev nećak.

– Ja sam znao, ali nemam prava... ja... – promrmlja »Pavliščevljev sin«.

– Što! Vi ste sami sastavili sve to? – zapita knez, radoznalo gledajući Burdovskoga. – Pa to ne može biti!

– Ali može se i ne priznati vaše pravo na ovakva pitanja – zauze se Lebedevljev nećak.

– Ta ja sam se samo začudilo da je gospodinu Burdovskomu uspjelo... ali... ja bih rekao, ako ste vi to već predali javnosti, zašto ste se maločas uvrijedili kad sam pred svojim prijateljima progovorio o toj istoj stvari?

– Konačno? – promrmlja Lizaveta Prokofjevna u negodovanju.

– Vi ste, kneže, i to izvoljeli zaboraviti – nije otrpio Lebedev, nego se najednom promigoljio između stolica, gotovo kao u groznici – izvoljeli ste zaboraviti da je bila samo vaša dobra volja i besprimjerna dobrota vašega srca što ste ih primili i saslušali, i da oni nemaju nikakvo pravo iziskivati to, pogotovo gdje ste tu stvar povjerili već Gavrili Ardalionoviču, pa i tu ste također postupili po svojoj iznimnoj dobroti, a sada, svijetli kneže, kako vi ostajete među odabranim prijateljima svojim, ne možete takvo društvo žrtvovati ovoj gospodi i mogli biste svu tu gospodu, kako bi se reklo, odmah svitlati niz stube, a ja bih kao domaćin čak i s iznimnim užitkom...

– Sasvim pravo! – zagrmi odjednom odostrag iz sobe general Ivolgin.

– Dosta je, Lebedeve, dosta, dosta... – započe knez, ali negodovanje što je buknulo prekrilo je njegove riječi.

– Nije, oprostite, kneže, oprostite, nije, nije dosta! – sve ih gotovo nadvikao Lebedevljev nećak. – Sada treba jasno i čvrsto utvrditi stvar, jer ona očito nije svima jasna. Tu su se uplele pravničke smicalice i na osnovi tih smicalica prijete nam da će nas svitlati niza stube! A zar vi nas, kneže, držite za tolike glupane da mi ne razumijemo i sami kako naša stvar nije sudska te ako se bude raspravljala sudski, to mi nemamo po zakonu prava zatražiti od vas makar i jedan rubalj? Ali mi razumijevamo baš to, ako tu nema sudskoga prava, da zato ima pravo ljudsko, prirodno; pravo zdravoga razuma i glasa savjesti, pa ako to naše pravo i nije zapisano ili u kakvom gnjilom zakoniku ljudskom, plemenit i pošten čovjek, to jest isto što i čovjek zdrava razuma, mora ostati plemenit i pošten i u ovakvim stvarima koje nisu pozapisane u zakonicima. Zato smo i ušli ovamo bez ikakva straha da će nas vitlati niza stube (kako ste vi zaprijetili maločas) jedino zato što mi ne molimo, nego tražimo, i jer je nepristojan posjet u ovako kasno doba (premda mi i nismo došli u kasno doba, nego ste vi nas primorali da čekamo u lakajskoj sobi), zato smo i došli, kažem, bez ikakva straha jer smo baš sudili da ste vi čovjek zdrave pameti, to jest, s poštenjem i savješću. Jest, istina je, nismo ušli smjerno, kao ulizice i molitelji vaši, nego uzdignute glave, kao slobodni ljudi, i nipošto s molbom, nego sa slobodnim i ponositim zahtjevom. (Čujete li, ne s molbom, nego sa zahtjevom, zarovašite to sebi!) Mi s dostojanstvom i ravno iznosimo pred vas pitanje: držite li vi sebe u stvari Burdovskoga za pravog ili nepravog? Priznajete li da vam je Pavliščev iskazao dobročinstvo, a možda vas i izbavio od smrti? Ako priznajete (što je očito), kanite li vi, ili smatrate li po duši pravim kad ste sada dobili milijune, da nagradite Pavliščevljeva sina koji je potreban sve ako i nosi ime Burdovskoga? Da ili ne? Ako da, to jest, drugim riječima, ako u vas ima onoga što vi svojim jezikom nazivate poštenjem i savješću, a mi to točnije označujemo imenom zdravoga razuma, onda udovoljite nama i stvar je svršena. Udovoljite bez molba i bez zahvalnosti s naše strane, ne očekujte ih od nas, jer vi ne radite za nas, nego za pravednost. Ako pak ne budete htjeli udovoljiti nama, to jest, ako odgovorite ne, to mi odmah odlazimo i stvar se prekida, a vama kažemo u oči, pred svim vašim svjedocima, da ste čovjek prosta uma i niska razvitka, da se odsad ne smijete nazivati čovjekom s poštenjem i savješću te nemate na to prava i da želite prejeftino kupiti to pravo. Ja sam završio. Utvrdio sam pitanje. Tjerajte nas dakle niza stube ako smijete. Vi to možete učiniti, imate moći. Ali pamtite da mi ipak tražimo, mi ne molimo. Tražimo, ne molimo!...

Lebedevljev nećak zastade, sav ražešćen.

– Tražimo, tražimo, tražimo, ne molimo!... – izmuca Burdovski i pocrveni kao rak.

Nakon riječi Lebedevljeva nećaka svi se uskomešaše, a začulo se i mrmljanje, premda su se u svem društvu očito klonili plesti u stvar, osim jedinoga Lebedeva koji je bio kao u groznici. (Začudo: Lebedev, koji je očito stajao uz kneza, kao da je sada nakon govora svoga nećaka osjetio neko zadovoljstvo obiteljskoga ponosa; barem je s nekim osobitim vidom zadovoljstva ogledao sve prisutne.)

– Po mojem sudu – započne knez prilično tiho – po mojem sudu, vi, gospodine Doktorenko, napola ste sasvim u pravu u svem ovom što ste netom rekli, priznajem čak da imate pravo u većoj polovici, i ja bih se sasvim složio s vama da niste nešto ispustili u svojim riječima. Što ste zapravo ispustili, nisam kadar i nisam u stanju iskazati vam točno, ali nečega dabome nedostaje da vaše riječi budu sasvim prave. No bolje da se obratimo k samoj stvari, gospodo; recite zašto ste objavili taj članak? Ta u njemu je svaka riječ kleveta, tako da ste vi, gospodo, po mojem sudu, učinili podlost.

– Dopustite!...

– Milostivi gospodine!...

– To je... to je... to je... – počeli u jedan mah vikati uzbuđeni gosti.

– Što se tiče članka – prihvati Ipolit piskutljivim glasom – o tom sam članku rekao već da ga ja i drugi ne odobravamo! Napisao ga je evo on (on pokaže na boksača koji je sjedio do njega), napisao ga nepristojno, priznajem, napisao nepismeno i stilom kakvim pišu ovakvi otpušteni oficiri kakav je on. On je glup i povrh toga spekulant, priznajem, ja mu to govorim svaki dan u oči, ali ipak je napola bio u pravu: javnost je zakonito pravo svačije, dakle i Burdovskoga. A za svoje nezgrapnosti neka on odgovara sam. Što se pak tiče toga da sam ja maloprije u ime svih protestirao protiv nazočnosti vaših prijatelja, smatram potrebnim objasniti vam, milostiva gospodo, da sam protestirao jedino zato da izjavim svoje pravo, no zapravo mi i želimo da bude svjedoka, i maloprije, još dok nismo ušli ovamo, sva četvorica smo se složili u tom. Bili vaši svjedoci tko mu drago, makar bili i vaši prijatelji, ali jer se oni ne mogu ne složiti s pravom Burdovskoga (kad je to pravo očito, matematičko), to je još i bolje što su ti svjedoci vaši prijatelji; još će se očitije prikazati istina.

– Istina je, tako smo se složili – potvrdi Lebedevljev nećak.

– Zašto je, dakle, maloprije nastala odmah na prve riječi takva buka i graja, kad ste vi tako i htjeli? – začudi se knez.

– A što se tiče članka, kneže – priklopi boksač, koji je silno želio i sam nešto reći, i ugodno je živnuo (moglo se posumnjati da je na njega očito i jako djelovala nazočnost dama) – što se tiče članka, priznajem da sam mu ja zaista autor, premda ga je maločas iskritizirao moj bolesni prijatelj, kojemu sam privikao opraštati zbog njegove obnemoglosti. Ali sam ga sastavio i objavio u listu iskrenog prijatelja u obliku dopisa. Jedino stihovi nisu zaista moji i zaista su iz pera poznatog humorista. Burdovskomu sam samo pročitao, ali i nisam sve, i odmah je pristao da objavim, no priznajte da sam mogao objaviti i bez njegova pristanka. Javnost je sveopće pravo, plemenito i dobrotvorno. Nadam se, kneže, da ste i vi sami toliko napredni te nećete poricati to...

– Ništa ja neću poricati, no priznajte da u vašem članku...

– Preoštar je, htjeli biste reći? Ta u tom je korist društva, priznajte i sami, a naposljetku može li se propustiti takva izazovna zgoda? S tim gore krivima, ali društvena korist nadasve. Što se pak tiče nekih netočnosti, da tako kažem, hiperbola, priznajte i to da je ponajprije važna inicijativa, prije svega svrha i namjera; važan je i valjan primjer, a kasnije će se već razbistriti pojedini slučajevi; tu je naposljetku stil, tu je, kao što se kaže, humoristični zadatak, i na koncu – svi tako pišu, priznajte i sami! Ha-ha!

– No taj je put sasvim lažan! Uvjeravam vas, gospodo – poviče knez – vi ste objavili članak u toj misli da ja neću nipošto htjeti udovoljiti gospodinu Burdovskomu, da me dakle uplašite zbog toga i da mi odmazdite čime. Ali otkud ste vi to znali: ja sam možda i odlučio udovoljiti Burdovskomu. Izjavljujem vam sada iskreno, pred svima, da ću udovoljiti...

– Evo napokon umne i plemenite riječi umnoga i najplemenitijega čovjeka! – objavi boksač.

– Gospode! – istrže se Lizaveti Prokofjevnoj.

– To je nepodnosivo! – promrmlja general.

– Ta dopustite, gospodo, dopustite, ja ću razložiti stvar – molio je knez. – Prije kojih pet tjedana došao je meni u Z. punomoćnik i zastupnik vaš, gospodine Burdovski, Čebarov. Vi ste njega, gospodine Keller, opisali jako laskavo u svojem članku – obrati se knez boksaču i naglo se nasmije – ali on se meni nije svidio nikako. Shvatio sam jedino od prvoga maha da u tom Čebarovu i jest cijela stvar, da se on, gospodine Burdovski, okoristio možda vašom bezazlenošću te vas i poučio da sve to započnete, ako ćemo govoriti iskreno.

– Na to vi nemate prava... ja... nisam prosti... to... – izmuca Burdovski uzrujan.

– Vi nemate nikakvog prava to suditi – poučljivo se zauze Lebedevljev nećak.

– To je nadasve uvredljivo! – zapišti Ipolit. – Vaš je sud uvredljiv, lažan i ne pristaje uz stvar.

– Oprostite, gospodo, oprostite – priznade knez odmah krivnju – molim oprostite; rekao sam zato što sam mislio ne bi li nam bilo bolje da budemo jedni drugima sasvim iskreni; no od volje vam, kako želite. Rekao sam Čebarovu: kako ja nisam u Petrogradu, to odmah ovlašćujem prijatelja da povede tu stvar, a vas ću, gospodine Burdovski, izvijestiti o tom. Iskreno ću vam reći, gospodo, da se meni ta stvar učinila naskroz lupeškom, baš zato što je tu Čebarov... Oh, ne vrijeđajte se, gospodo! Za Boga miloga, ne vrijeđajte se! – klikne knez zaplašen kad je vidio da se opet javlja uvredljiva smetnja Burdovskoga, uzrujanost i protest njegovih prijatelja. – To se ne može ticati vas osobno ako kažem da sam tu stvar držao za lupeštinu! Ta ja nisam onda nikog od vas znao osobno i nisam vas znao po imenima; sudio sam po jednom Čebarovu; govorim općenito, jer... da vi samo znate kako su me strahovito varali otkad sam dobio baštinu!

– Kneže, vi ste strašno naivni – primijeti podrugljivo Lebedevljev nećak.

– Uz to knez i milijunaš! Koliko god vi bili možda zaista dobra i bezazlena srca, ipak ne možete dabome izmaći općemu zakonu – objavi Ipolit.

– Može biti, još kako može biti, gospodo – žurio se knez – premda ja ne znam o kakvom vi to govorite općem zakonu; ali nastavljam, samo se ne vrijeđajte uludo; kunem vam se, ne želim vas ni najmanje uvrijediti. I što je to zaista, gospodo: ni riječ ne može iskreno da se kaže, odmah se vi vrijeđate! No prvo, mene je strašno prenerazilo što živi »Pavliščevljev sin« i što živi u takvom strašnom stanju kako mi je objavio Čebarov. Pavliščev je moj dobrotvor i prijatelj mojega oca. (Ah, zašto ste vi, gospodine Keller, napisali u svojem članku takvu neistinu o mojem ocu? Nije bilo nikakva pronevjerenja kompanijskog novca, niti je on išta učinio nažao nižima – o tom sam potpuno uvjeren, i kako vam je ruka mogla napisati takvu klevetu?) A ono što ste napisali o Pavliščevu sasvim je nepodnosivo; vi toga najplemenitijega čovjeka nazivate požudnim i lakomislenim tako smiono, tako pozitivno kao da i zaista govorite istinu, a onamo je to bio najčistiji čovjek što ga je bilo na svijetu! Bio je on čak i znamenit učenjak; dopisivao se s mnogim uglednim ljudima u znanosti i mnogo je novca potrošio za pomoć znanostima. Što se pak tiče njegova srca, njegovih dobrih djela, o, dabome, napisali ste istinu da sam onda bio gotovo idiot i ništa nisam razumijevao (premda sam ruski ipak govorio i razumijevao), ali ja evo mogu ocijeniti sve čega se sada sjećam...

– Dopustite – pištao je Ipolit – neće li to biti prečuvstveno? Nismo mi djeca. Vi ste željeli da se odmah prihvatimo posla, deset je sati, zapamtite to!

– Izvolite, izvolite, gospodo – odmah pristade knez. – Nakon prve nepovjerljivosti zaključio sam da se možda varam i da je Pavliščev možda zaista imao sina. Ali me je prenerazilo strašno što taj sin tako lako, to jest, ja bih rekao, tako javno izdaje tajnu svojega roditelja, a glavno, sramoti svoju mater. Jer Čebarov je već i onda plašio mene javnošću.

– Kakva je to glupost! – zavikne Lebedevljev nećak.

– Vi nemate prava... nemate prava! – uzvikne Burdovski.

– Sin ne odgovara za razuzdano očevo djelo, a mati nije kriva – zapišti Ipolit žestoko.

– S tim biste je više morali valjda štedjeti... – izgovori knez plaho.

– Vi, kneže, niste samo naivni, nego ste možda dotjerali još i dalje – zlobno se osmjehne Lebedevljev nećak. – I kakvo ste pravo imali vi!... – zapišti Ipolit najneprirodnijim glasom.

– Nikakvo, nikakvo! – brže ga prekine knez. – U tom vi imate pravo, priznajem, ali bilo je nehotice i ja sam odmah rekao sebi da moja osobna čuvstva ne smiju imati utjecaja na stvar, jer ako ja sebe smatram već dužnim udovoljiti zahtjevima gospodina Murdovskoga zbog svojih čuvstava prema Pavliščevu, to sam im dužan udovoljiti u svakom slučaju, to jest, cijenio ja ili ne cijenio gospodina Burdovskoga. Samo sam zato, gospodo, započeo o tom jer mi se ipak činilo neprirodnim što sin tako javno otkriva tajnu svoje majke... Jednom riječju, ja sam se po tom najviše i uvjerio da je Čebarov valjda ništarija, te je gospodina Burdovskoga varkom nahuškao na tu lupeštinu.

– No to se ne može više trpjeti! – zaori od gostiju, a neki i odskoče sa stolica.

– Gospodo! Ta ja sam zato i rasudio da je nesretni gospodin Burdovski zacijelo bezazlen čovjek, bez zaštite, kojega lako okupljaju lupeži, s tim sam dakle dužniji pomoći mu kao »Pavliščevljevu sinu« – prvo opiranjem gospodinu Čebarovu, drugo, svojom odanošću i prijateljstvom da ga vodim, a treće, odredio sam da ću mu isplatiti deset tisuća rubalja, to jest sve što je po mojem računu potrošio valjda Pavliščev na mene...

– Što? Samo deset tisuća! – poviče Ipolit.

– Ne, kneže, vi baš niste jako vješti matematici, ili ako ste jako vješti, barem se prikazujete bezazlenim! – uzvikne Lebedevljev nećak.

– Ja ne pristajem na deset tisuća – reče Burdovski.

– Antipe, pristani! – došapne mu brzim razgovijetnim šapatom boksač koji se bio odostrag nagnuo preko naslona na Ipolitovoj stolici. – Pristani, a kasnije ćemo vidjeti.

– Po-oslušajte, gospodine Miškine – pištao je Ipolit – shvatite da mi nismo glupani, nismo kukavni glupani, kao što valjda misle o nama svi vaši gosti, i te dame koje nam se s tolikim negodovanjem smješkaju, i osobito taj otmjeni gospodin (on pokaže na Jevgenija Pavloviča) kojega ja, razumije se, nemam čast poznavati, ali sam, čini mi se, čuo štošta...

– Dopustite, dopustite, gospodo, vi mene opet niste razumjeli! – obraćao im se knez uzrujan. – Prvo, vi ste, gospodine Keller, u svojem članku iznimno netočno označili moj imutak: nisam ja dobio nikakvih milijuna: imam možda samo osminu ili desetinu onoga što vi sudite da imam; drugo, nisu se za mene u Švicarskoj potrošili nikakvi deseci tisuća: Schneider je dobivao po šest stotina rubalja na godinu, ali i to samo za prve tri godine, a Pavliščev nije nikada putovao u Pariz po ljepuškaste guvernante; to je opet kleveta. Po mojem se sudu potrošilo za mene kudikamo manje od deset tisuća, no ja sam odredio deset tisuća, pa rasudite i sami da ja, vraćajući dug, nikako nisam mogao ponuditi gospodinu Burdovskomu više sve kad bih ga i silno volio, a nisam mogao već zbog samoga čuvstva delikatnosti, baš zato što sam mu vraćao dug, a nisam mu davao milostinju. Ne znam, gospodo, kako vi to ne razumijete! No ja sam sve to htio kasnije nadoknaditi svojim prijateljstvom, svojim djelotvornim sudjelovanjem u sudbini nesretnoga gospodina Burdovskoga, koji je očito prevaren, jer da nije prevaren, ne bi mogao pristati na takvu podlost kao što je ovo što se danas u članku gospodina Kellera razglašuje o njegovoj majci. A što se vi opet žestite, gospodo? Konačno, ako ćemo tako, mi nikako nećemo moći jedan drugoga razumjeti! A eto i jest onako kako sam rekao. Uvjerio sam se sada vlastitim očima da sam pravo slutio – dokazivao je ražešćen knez, želeći stišati uzbuđenost i ne primjećujući da je samo raspaljuje.

– Što, u što ste se uvjerili? – navalili na njega gotovo u bijesu.

– Ta molim vas, prvo, pošlo mi je za rukom izvrsno pogledati gospodina Burdovskoga; ja vidim sada i sâm kakav je on... To je nedužan čovjek, ali ga varaju! Čovjek bez zakrilja... i zato ga moram štedjeti, a drugo, Gavrila Ardalionovič – kojemu je povjerena stvar i od kojega već odavno nisam dobivao vijesti, jer sam bio na putu, a nakon toga sam tri dana bolovao u Petrogradu – odjednom mi sada javio, prije jednog sata, čim smo se sastali, da je prokljuvio sve naume Čebarovljeve, ima dokaza, i da je Čebarov upravo onakav kakvim sam ga ja smatrao. Ta znam ja, gospodo, da mnogi mene drže za idiota, pa je Čebarov po glasu koji me bije da lako dajem novac mislio da će me lako prevariti, pogotovo ako se pouzda u moja čuvstva prema Pavliščevu. Ali glavno je to – saslušajte, gospodo, saslušajte! – glavno je to, sada se odjednom jasno vidi, da gospodin Burdovski nikako i nije Pavliščevljev sin! Maločas mi je Gavrila Ardalionovič priopćio to i on me uvjerava da je namaknuo pouzdane dokaze. No, kako vam se mili to, ta ne može se niti vjerovati nakon svega toga što ste dosad počinili! I slušajte: pouzdani dokazi! Ja još ne vjerujem, i sâm ne vjerujem, uvjeravam vas; sumnjam još, jer mi Gavrila Ardalionovič nije još dospio priopćiti sve potankosti, ali da je Čebarov ništarija, o tom nema sada više nikakve sumnje! On je i nesretnoga gospodina Burdovskoga i sve vas, gospodo, koji ste plemenito došli pomoći svojemu prijatelju (jer on očito treba pomoći, ja to razumijem!), sve vas je on prevario i sve vas upleo u lupešku zgodu, jer to i jest zaista obješenjaštvo, lupeština!

– Otkud lupeština!... Otkud nije on »Pavliščevljev sin«... Kako to može biti! – začuli se uzvici.

– Sva je družba Burdovskoga bila u neiskazanoj zabuni.

– Jest dabome, lupeština! Pa ako se sada pokaže da gospodin Burdovski nije »Pavliščevljev sin«, onda je zahtjev gospodina Burdovskoga upravo lupeški (to jest, razumije se, kad bi on znao istinu)! Ali u tom baš i jest cijela stvar što su njega prevarili, zato se ja i upinjem njega opravdati; zato i kažem da je on zbog svoje bezazlenosti vrijedan žaljenja i ne može biti bez pomoći; ta inače bi i on bio u toj stvari lupež. Ali ja sam i sâm uvjeren da on ništa ne razumije! I ja sam prije svojeg odlaska u Švicarsku bio u takvom stanju, isto sam tako mucao riječi bez veze – hoću izreći i ne mogu... Ja to razumijem; ja ga smijem jako žaliti jer sam i sâm gotovo isto takav, smijem reći! A naposljetku, ipak ja – unatoč tomu što sada više nema »Pavliščevljeva sina«, i što se vidi da je sve to mistifikacija – ipak ja ne mijenjam svoju odluku i voljan sam vratiti deset tisuća, za uspomenu Pavliščevljevu. Prije ovoga sada s gospodinom Burdovskim htio sam tih deset tisuća dati za školu, za uspomenu Pavliščevljevu, ali sada će biti svejedno, bilo za školu, bilo gospodinu Burdovskomu, jer gospodin Burdovski, ako i nije »Pavliščevljev sin«, gotovo je isto što i »Pavliščevljev sin«: jer evo su ovako zlobno prevarili njega: on je sâm iskreno smatrao sebe Pavliščevljevim sinom! Poslušajte, dakle, gospodo, Gavrilu Ardalionoviča, dokončajte to, ne srdite se, ne uzrujavajte se, sjednite! Gavrila će nam Ardalionovič odmah objasniti sve to, a ja, priznajem, iznimno želim i sâm doznati sve potankosti. Govorio mi je da je putovao čak u Pskov k vašoj majci, gospodine Burdovski, koja uopće nije ni umrla, kako su vas naveli da napišete u članku... Sjednite, gospodo, sjednite!

Knez sjedne i pođe mu za rukom da opet posjeda družbu gospodina Burdovskoga koja je bila poskakala sa svojih mjesta. Za posljednjih deset ili dvadeset minuta govorio je ražešćen, glasno, nestrpljivom brzorječicom, zanesen, nastojeći sve nadgovoriti, nadvikati, te se dabome kasnije morao gorko kajati zbog nekih izraza mišljenja što su mu sad izletjela. Da ga nisu ražestili, tako da je bio gotovo izvan sebe – ne bi se bio nakanio tako otkriti i naglo iskazati naglas neke svoje slutnje i izlišne iskrene misli. No tek što je sjeo na svoje mjesto, odmah mu je žarko kajanje bolno probolo srce: nije samo »uvrijedio« Burdovskoga kad je javno posumnjao da on boluje od one iste bolesti od koje se i sâm liječio u Švicarskoj, nego mu i ponudio deset tisuća, mjesto školovanja, a ta je ponuda bila, sudio je, gruba i neoprezna, kao milostinja, baš zato što ju je iskazao naglas pred svijetom, trebao sam pričekati i ponuditi sutra nasamo – pomisli knez odmah – ali sada se valjda ne može više popraviti. »Jest, ja sam idiot, pravi idiot!« – zaključi u sebi kako ga je zaokupio stid i iznimno ogorčenje.

Međutim je Gavrila Ardalionovič, koji se dosad držao postrance i mukom mučao, na knežev poziv istupio naprijed, stao do njega i uzeo spokojno i jasno izvještavati o stvari koju mu je povjerio knez. Svi su razgovori ušutjeli u jedan mah. Svi su slušali s neobičnim interesom, naročito sva družba Burdovskoga.

IX
– Vi nećete dakako poricati – započe Gavrila Ardalionovič, obraćajući se ravno k Burdovskomu, koji je slušao napregnuto, od čuda izbuljio u njega oči i očito bio u silnoj smetnji – vi nećete poricati ozbiljno, nećete ni kaniti poricati da ste se rodili upravo dvije godine nakon vjenčanja vaše poštovane majke s koleškim tajnikom gospodinom Burdovskim, vašim ocem. Vrlo je lako dokazati faktima vrijeme vašeg rođenja, tako da se ovo odviše uvredljivo i za vas i za vašu majku iskrivljavanje te činjenice u članku gospodina Kellera objašnjava jedino živahnošću fantazije gospodina Kellera, koji je mislio da će tim ojačati očitost vašega prava i time pomoći vašim interesima. Gospodin Keller kaže da vam je unaprijed pročitao članak, doduše nije sav... bez ikakve sumnje, nije vam pročitao do onoga mjesta...

– Zaista mu nisam pročitao donde – prekine ga boksač – ali sve mi je činjenice priopćila kompetentna ličnost i ja...

– Oprostite, gospodine Keller – zaustavi ga Gavrila Ardalionovič – dopustite mi da govorim. Uvjeravam vas da će doći na red i vaš članak; onda vi izrecite svoje objašnjenje, a sada će biti bolje da se nastavi redom. Sasvim slučajno, uz pomoć moje sestre Varvare Ardalionovne Pticine, dobio sam od njezine intimne prijateljice, Vjere Aleksejevne Zupkove, vlastelinke i udovice, jedno pismo pokojnoga Nikolaja Andrejeviča Pavliščeva koje joj je pisao iz inozemstva prije dvadeset i četiri godine. Kad sam se zbližio s Vjerom Aleksejevnom, obratio sam se po njezinoj uputi k umirovljenomu pukovniku Timofeju Fjodorovjeviču Vjazovkinu, dalekomu rođaku Pavliščevljevu i nekadašnjem desnom prijatelju njegovu. Uspjelo mi je da od njega dobijem još dva pisma Nikolaja Andrejeviča, što ih je također pisao iz inozemstva. Po tim trima pismima, po danima i po činjenicama što se spominju u njima, dokazuje se matematički, i ničim se ne može pobiti, niti može biti ikakve sumnje, da je Nikolaj Andrejevič otputovao tada u inozemstvo (gdje je proboravio tri godine bez prestanka) upravo poldrug godine prije nego što ste se vi rodili, gospodine Burdovski. Kako vi znate, vaša majka nije nikad odlazila iz Rusije. U ovaj mah neću čitati ta pisma. Sada je već kasno; ja samo objavljujem za svaki slučaj činjenicu. No ako vam je po volji, gospodine Burdovski, da ureknete makar i za sutra prije podne sastanak kod mene i da dovedete svoje svjedoke (koliko vam je po volji) i vještake koji će usporediti rukopis, to meni nema nikakve sumnje da se morate uvjeriti u očevidnu istinitost činjenice koju vam priopćujem. Ako je pak tako, razumije se da cijela stvar pada te se prekida sama od sebe.

Opet nastade sveopće kretanje i silna uzrujanost. I sam Burdovski ustade naglo sa stolice.

– Ako je tako, to sam ja bio prevaren, prevaren, ali nisam prevaren od Čebarova, nego još odavno, odavno; neću nikakvih vještaka, neću sastanak, vjerujem, odričem se... ne pristajem na deset tisuća... zbogom...

On uzme kapu i odmakne stolicu da ode.

– Ako možete, gospodine Burdovski – zaustavi ga Gavrila Ardalionovič tiho i slatko – ostanite ovdje barem još kojih pet minuta. U toj se stvari pojavljuje još nekoliko iznimno važnih činjenica, osobito za vas, u svakom slučaju jako zanimljivih. Po mojem sudu trebate se upoznati s njima i samomu će vam možda biti ugodnije ako se sasvim razjasni stvar...

Burdovski sjedne šutke i malko spusti glavu, kao da se silno zamislio. Za njim sjedne i Lebedevljev nećak, koji je također bio ustao da ode s njim. Taj nije bio izgubio glavu i smjelost, ali se očito jako zapanjio. Ipolit je bio namršten, nujan i kao da se jako čudio. Ali u taj je čas tako silno zakašljao da je okrvavio svoj rubac. Boksač se gotovo uplašio:

– Eh, Antipe! – uzvikne on gorko. Ta govorio sam ti onda... prekjučer, da ti možda i zbilja nisi Pavliščevljev sin!

Razlegao se suspregnut smijeh, dvojica-trojica se nasmijali glasnije od drugih.

– Činjenica koju ste priopćili ovoga časa, gospodine Keller – prihvati Gavrila Ardalionovič – jako je dragocjena. No pri svemu tome imam ja potpuno pravo, i tvrdim po najtočnijim podacima, da je gospodinu Burdovskomu dakako i predobro bilo poznato kada se rodio, ali on nikako nije znao za taj boravak Pavliščevljev u inozemstvu, gdje je gospodin Pavliščev proboravio veći dio života te se svagda vraćao u Rusiju na kratke boravke. Osim toga, i sama činjenica tadašnjeg odlaska nikako nije znatna samo po sebi da bi je nakon više od dvadeset godina pamtili i oni koji su blisko znali Pavliščeva, a da i ne govorim o gospodinu Burdovskom koji se tada nije još bio ni rodio. Ne bi dabome ni sad bilo nemoguće istražiti to; ali moram priznati da su mi sasvim slučajno dopale obavijesti koje sam dobio, a mogle su mi i ne dopasti; tako da gospodin Burdovski pa i Čebarov zaista nisu gotovo ni mogli doći do tih obavijesti, sve da su ih i kanili tražiti. Ali mogli bi oni i ne kaniti...

– Dopustite, gospodine Ivolgine – prekine ga odjednom Ipolit srdit – čemu sva ta zavrzlama? (Oprostite mi!) Stvar se sada razjasnila, mi pristajemo vjerovati u glavnu činjenicu, čemu dakle otezati dalje tu tešku i nemilu stvar? Vi se možda želite pohvaliti vještinom svojeg ispitivanja, želite istaknuti pred nama i pred knezom kako ste dobar istraživač, njuškalo? Ili ne kanite tražiti i ispriku i opravdanje Burdovskomu u tom što se toga latio po neznanju? Ali to je drsko, milostivi gospodine! Burdovskomu ne treba vaših opravdanja niti isprika, da znate! Njemu je nemilo, njemu je ionako sada teško, on je u neprilici, vi biste to morali pogoditi, razumjeti to...

– Okanite se, gospodine Terentjeve, pustite to – pođe za rukom Gavrili Ardalionoviču prekinuti ga – umirite se, ne srdite se, vi ste, čini mi se, jako bolesni? Ja vas žalim. Ako je tako i ako vi želite, ja sam završio, to jest, morat ću vam samo ukratko priopćiti one činjenice što ih po mojem uvjerenju ne bi bilo izlišno doznati sasvim potpuno – nadoveže on kad je primijetio neko sveopće kretanje, nalik na nestrpljivost. – Želim vam samo priopćiti; uz dokaze, na znanje svima koji su zainteresirani u toj stvari, da je za vašu majku, gospodine Burdovski, jedino zato mario i brinuo se Pavliščev što je ona bila rođena sestra onoj kućnoj djevojci u koju je Nikolaj Andrejevič Pavliščev bio zaljubljen u najprvoj svojoj mladosti, ali toliko da bi je svakako bio uzeo da nije naglo umrla. Imam dokaza da je ta obiteljska zgoda, sasvim pouzdana i istinita, jako slabo poznata, pa i sasvim zaboravljena. Dalje bih vam mogao objasniti kako je vašu majku, još dok je bila dijete od deset godina, uzeo gospodin Pavliščev na odgoj, mjesto rođakinje, da joj je odredio znatan miraz i da su sve te njegove brige za nju urodile neobično uzbuđenim glasovima među brojnom rodbinom Pavliščevljevom; mislili su čak da će on uzeti svoju gojenicu, ali se svršilo time da se ona udala od ljubavi (i to bih mogao najtočnije dokazati) za mjerničkoga činovnika, gospodina Burdovskoga, u dvadesetoj godini svog života. Tu sam skupio nekoliko najtočnijih činjenica, za dokaz kako je vaš otac, gospodin Burdovski, koji nikako nije bio poslovan čovjek, čim je dobio s vašom majkom miraz od petnaest tisuća, ostavio službu, dao se na trgovačke poslove, bio prevaren, izgubio kapital, nije podnio nesreću, propio se, razbolio se od toga i naposljetku umro prije vremena, osme godine nakon što je uzeo vašu majku. Onda je, po vlastitom svjedočanstvu vaše majke, ostala ona u pukom siromaštvu i sasvim bi bila propala da nije bilo neprestane i velikodušne pomoći Pavliščeva koji joj je davao godišnju potporu od šest stotina rubalja. Onda ima nebrojenih svjedočanstava da vas je on neobično zavolio dok ste bili dijete. Po tim svjedočanstvima i opet po potvrdi vaše majke vidi se da vas je zavolio najviše zato što ste u djetinjstvu bili mutavac, kao neki bogalj, jadno, nesretno dijete. (A u Pavliščeva je bila, kako sam izveo po točnim dokazima, za svega života neka naročita nježna sklonost za sve što je ugnjeteno i zlostavljeno od prirode, osobito u djece – činjenica koja je po mojem uvjerenju neobično važna za vašu stvar.) Naposljetku se mogu pohvaliti da sam najtočnije ispitao glavnu činjenicu kako je ta Pavliščevljeva neobična sklonost prema vama (po njegovu ste nastojanju stupili vi u gimnaziju i učili pod zasebnim nadzorom) rodila napokon, malo-pomalo, među Pavliščevljevim rođacima i ukućanima misao da ste vi njegov sin i da je vaš otac bio samo prevaren muž. No glavno je to da se ta misao učvrstila do točnog i sveopćeg uvjerenja tek za posljednjih godina Pavliščevljeva života, kad su se svi uplašili zbog oporuke i kad su nekadašnje činjenice bile pozaboravljene, a obavijesti bile nemoguće. Nema sumnje, ta je misao doprla i do vas, gospodine Burdovski, i zaokupila vas sasvim. Vaša majka, s kojom sam imao čast osobno se upoznati, znala je doduše za sve te glasove, ali dosad ne zna (i ja sam joj zatajio) – da je i vas, sina njezina, omamio taj glas. Vašu prepoštovanu majku, gospodine Burdovski, zatekao sam u Pskovu u bolesti i u najljućem siromaštvu u koje je zapala nakon Pavliščevljeve smrti. U suzama zahvalnicama priopćila mi je da jedino uz vas i uz vašu pomoć i živi na svijetu; mnogomu se nadala od vas u budućnosti i sveto vjeruje u vaše buduće uspjehe...

– To je na koncu konca nepodnošljivo! – izjavi Lebedevljev nećak glasno i nestrpljivo. – Čemu sav taj roman?

– Odurno je, nepristojno! – jako se uzvrti Ipolit. Ali Burdovski nije ništa primijetio, pa se nije ni ganuo.

– Čemu? Zašto – lukavo se zadivi Gavrila Ardalionovič, pakosno se spremajući razložiti svoj zaključak. – Prvo, gospodin je Burdovski sada možda sasvim uvjeren da ga je gospodin Pavliščev ljubio od velikodušnosti, a ne kao sina. Već tu jednu činjenicu morao je svakako doznati gospodin Burdovski, koji je potvrdio i odobrio gospodinu Kelleru maločas kad je pročitali članak. Govorim ovako zato što vas držim za plemenita čovjeka, gospodine Burdovski. Drugo, vidi se, da tu nije uopće bilo ni najmanje prevare i lupeština, niti od samoga Čebarova; to je važna stvar čak i meni, jer knez je spomenuo maloprije, kad se ražestio, da sam tobože tog istog mišljenja o prevari i lupeštini u tom nesretnom poslu. Tu je, naprotiv, bilo potpuno uvjerenje sa svih strana, pa sve ako i jest Čebarov možda i zbilja veliki lupež, u ovom se poslu javlja jedino kao mutikaša, nadripisar, špekulant. Nadao se da će steći silnog novca kao odvjetnik, i račun mu nije bio samo bistar i vješt nego i najpouzdaniji: osnivao se na lakoći kojom knez daje novac i na zahvalnom i smjernom čuvstvu njegovu prema pokojnomu Pavliščevu; osnivao se napokon (što je nadasve važno) na nekim kneževim viteškim načelima o dužnosti, časti i savjesti. Što se pak tiče zapravo gospodina Burdovskoga, on je, može se reći, bio u takvom uvjerenju i toliko su ga naveli Čebarov i družba oko njega da je započeo stvar gotovo sasvim bez interesa i gotovo kao da služi istini, napretku i čovječanstvu. Sada, nakon saopćenih činjenica, svima je valjda jasno da je gospodin Burdovski čist čovjek, unatoč svemu što se čini, te mu knez može sada, i prije i radije nego maločas, ponuditi i svoju prijateljsku potporu, i onu djelotvornu pomoć koju je spomenuo maloprije kad je govorio o školama i o Pavliščevu.

– Stanite, Gavrila Ardalionoviču, stanite! – poviče knez zaista zaplašen, ali je već bilo prekasno.

– Rekao sam, tri sam puta rekao već – poviče srdito Burdovski« – da neću novac. Neću primiti... jer... neću... eto!...

I on gotovo potrči s terase. Ali Lebedevljev ga nećak uhvati za ruku i šapne mu nešto. On se brzo vrati, izvadi iz džepa nezapečaćenu kuvertu velika formata i baci je na stolić koji je stajao do kneza.

– Evo vam novac!... Vi niste smjeli!... niste smjeli!... Novac!...

– Dvije stotine i pedeset rubalja što ste se usudili poslati mi po Čebarovu kao milostinju – objasni Doktorenko.

– U članku piše pedeset! – poviče Kolja.

– Oprostite! – reče knez, pristupajući Burdovskomu – jako sam skrivio vama, Burdovski, ali vjerujte, nisam vama poslao za milostinju. I sada sam kriv... i maločas sam bio kriv. (Knez je bio jako rastrojen, činio se sustalim i slabim, i riječi su mu bile bez veze.) Spomenuo sam lupeštinu... ali to nije o vama, prevario sam se. Rekao sam da ste vi... isto takav, kao i ja, bolesnik. Ali vi niste takav kao ja, vi... vi dajete instrukcije, vi uzdržavate majku. Rekao sam da ste na glas iznijeli svoju majku, no vi je ljubite; ona sama kaže... nisam znao... Gavrila mi Ardalionovlič nije maločas ispripovijedao sve do kraja... ja sam kriv. Usudio sam se ponuditi vam deset tisuća, ali ja sam kriv, nisam smio učiniti ovako, a sada... ne može se, jer vi mene prezirete...

– Pa to je ludnica! – poviče Lizaveta Prokofjevna.

– Dabome da je ludnica! – nije otrpjela, nego oštro izreče Aglaja.

No riječi joj se izgubiše u općoj buci; svi su već govorili naglas, svi raspravljali, netko se prepirao, netko se smijao. Ivan Fjodorovič Jepančin bio je na vrhuncu gnjeva te je likom uvrijeđenog dostojanstva očekivao Lizavetu Prokofjevnu. Lebedevljev nećak priklopi posljednju riječ:

– Jest, kneže, mora vam se priznati, vi se umijete koristiti svojom... no, bolešću, da se izrazim pristojnije, vi ste u takvoj vještoj formi znali ponuditi svoje prijateljstvo i novac da ih plemenit čovjek ne može sada nipošto primiti. To je ili previše nedužno ili suviše vješto.

– Dopustite, gospodo – poviče Gavrila Ardalionovič koji je međutim razmatao paket s novcem – tu uopće nema dvije stotine i pedeset rubalja, nego samo sto. Kažem zato, kneže, da ne bi bilo kakve sumnje.

– Dosta, dosta! – zamaše knez rukama Gavrili Ardalionoviču.

– Nije, nije »dosta«! – odmah se prikrpi Lebedevljev nećak. – Za nas je uvredljivo vaše »dosta«, kneže. Mi se ne krijemo, mi izjavljujemo otvoreno; i jest tu samo sto rubalja, a nije dvjesta i pedeset, ali zar to nije svejedno...

– N-nije, nije svejedno – priklopi Gavrila Ardalionovič s izgledom naivne nedoumice.

– Ne prekidajte me; nismo mi takvi glupani kako vi mislite, gospodine odvjetniče – uzvikne Lebedevljev nećak u pakosnoj zlovolji. – Razumije se, sto rubalja nije dvjesta i pedeset rubalja, i nije svejedno, no važan je princip; tu je važna inicijativa, a što nedostaje sto i pedeset rubalja, to je samo odjelita stvar. Važno je to da Burdovski ne prima vašu milostinju, vaša svjetlosti, da je on baca u lice, a u tom je smislu svejedno bilo sto, bilo dvjesta i pedeset. Burdovski nije primio deset tisuća: vi ste vidjeli; ne bi on donio ni sto rubalja kad bi bio nepošten. Tih je sto i pedeset rubalja potrošio Čebarov za svoj put knezu. Samo se smijte našoj nespretnosti, našoj nevještini u poslovima; vi ste se ionako potrudili iz svih sila izvrgnuti nas smijehu; ali da se niste usudili govoriti da smo mi nepošteni! Tih sto i pedeset rubalja, milostivi gospodine, mi ćemo svi skupa isplatiti knezu; vraćat ćemo makar i po rubalj i vratit ćemo s kamatama. Burdovski je siromah. Burdovski nema milijuna, a Čebarov je nakon puta predložio račun. Mi smo se nadali da ćemo uspjeti... Tko bi na njegovu mjestu postupio drugačije!

– Što, tko? – klikne knez Ščerbacki.

– Ja ću tu poludjeti! – uzvikne Lizaveta Prokofjevna.

– To podsjeća – nasmije se Jevgenij Pavlovič, koji je dugo stajao i promatrao – na nedavnu znamenitu obranu onog odvjetnika koji je isticao siromaštvo za ispriku svojemu branjeniku koji je ubio mahom šest ljudi da ih opljačka – a onda završio ovako: »Prirodno je«, kaže, »što je mojemu branjeniku od siromaštva pala na pamet misao da ubije tih šest ljudi, a i komu ne bi na njegovu mjestu to palo na pamet?« Nešto ovako, samo jako smiješno.

– Dosta – oglasi se iznenada Lizaveta Prokofjevna, gotovo dršćući od gnjeva. – Vrijeme je da se prekine to mlaćenje prazne slame!...

Bila je strahovito uzrujana, uznosito zabacila glavu i s nadutim, žestokim, nestrpljivim izazovom ošinula svojim blistavim pogledom svu družbu, teško i razlikujući u taj čas prijatelje i neprijatelje. U dugo susprezanom a sada razbuktalom gnjevu, bila je to ona točka kad glavnom pobudom postaje neodložna bitka, neodložna potreba da što prije naletiš na koga.

Koji su znali Lizavetu Prokofjevnu, osjetili su odmah da se s njom dogodilo nešto osobito. Ivan je Fjodorovič govorio sutradan knezu Ščerbackom da »njoj to biva, ali i njoj rijetko biva to u ovolikom stupnju kao jučer, otprilike jedanput u koje tri godine, ali nipošto češće! Nipošto češće!« nadovezao je uvjerljivo.

– Dosta, Ivane Fjodoroviču! Okanite me se! – uzvikivala je Lizaveta Prokofjevna. – Čemu vi meni sada pružate ruku? Niste me znali odvesti maloprije; vi ste muž, vi ste glava obitelji, vi ste morali mene ludo izvesti za uho, ako vas ne bih poslušala i izašla. Bar da ste se postarali za kćeri! A sada ćemo pogoditi i bez vas, bit će nam sramote za cijelu godinu dana... Pričekajte, želim još zahvaliti knezu!... Hvala, kneže, što si nas ugostio! A ja sjela, slušam mlađariju... To je podlost! podlost! To je zbrka, nezgrapnost, toga nećeš vidjeti ni u snu! Ali zar ih mnogo ima takvih!... Šuti, Aglaja! Šuti, Aleksandra! Ne tiče se vas!... Ne motajte se oko mene, Jevgenije Pavliču, dodijali ste mi!... Dakle ti, mili, moliš njih za oproštenje – prihvati ona, opet se obraćajući knezu – »oprostite«, kažeš, »što sam se usudio ponuditi vam kapital«... a što se ti, razmetljivče, izvolijevaš smijati! – nasrne odjednom na Lebedevljeva nećaka – »mi se«, kažeš, »odričemo kapitala, mi tražimo, mi ne molimo!« I kao da ne zna da će se taj idiot odmah sutra dovući opet k njima nuditi im svoje prijateljstvo i kapitale! Je li da ćeš otići? Hoćeš otići? Hoćeš li ili nećeš?

– Hoću – izgovori knez tihim i smjernim glasom.

– Jeste li čuli! Pa na to ti i računaš – okrene se ona opet k Doktorenku – ta novac je tebi sada svejedno u džepu, zato se i razmećeš zamazati nam oči... Nije, golube, nađi ti drugih luđaka, a ja prozirem vas naskroz... vidim svu spletku vašu!

– Lizaveta Prokofjevna! – klikne knez.

– Hajdemo odavde, Lizaveta Prokofjevna, odavno je vrijeme, a i kneza ćemo povesti – izgovori knez Ščerbacki što je god mogao spokojnije i smješkajući se.

Gospođice su stajale postrance, gotovo poplašene, general je bio zaista uplašen; svi su uopće bili u čudu. Neki, koji su stajali podalje, kradom su se smješkali i šaputali; Lebedevljevo je lice iskazivalo najviši zanos.

– Svuda ćete, gospođo, naći nezgrapnost i zbrku – izgovori Lebedevljev nećak, ali prilično u neprilici.

– Ali ne takve! Ne takve, baćuška, kao sada kod vas, ne takve! – prihvati zlorado Lizaveta Prokofjevna, kao u histeriji. – Ta hoćete li se vi okaniti mene – poviče na one koji su je mirili. – No kad ste vi i sami, Jevgenije Pavliču, rekli maločas da je i sam branitelj izjavio na sudu kako ništa nije prirodnije nego zbog siromaštva umlatiti šest ljudi, onda je i zaista nastalo posljednje vrijeme. To ja nisam još nikad ni čula. Sad se sve razjasnilo meni! A zar taj mutavi, zar on neće zaklati? (Ona pokaže na Burdovskoga koji je gledao sav u nedoumici.) Ta ja ću se okladiti da će zaklati! Neće možda primiti tvoj novac, deset tisuća, neće ga primiti možda po savjesti, ali će doći po noći i zaklat će te, pa će ih izvaditi iz kutije, izvadit će ih čiste savjesti! To njemu nije nepošteno! To je »protiv plemenita očaja«, to je »odricanje«, ili vrag bi znao što... Pi, sve se izvratilo, sve je naglavce. Djevojka odrasta u kući, odjednom ona nasred ulice skokac na kočiju: »Mamice, ja sam se ovih dana udala za nekoga Karliča ili Ivaniča, zbogom!« Zar po vašem sudu valja ovako postupiti? Zar je to vrijedno poštovanja, prirodno? Žensko pitanje? Evo ovaj dječak (ona pokaže na Kolju), i on se onomad prepirao da baš to i znači »žensko pitanje«. Pa neka je mati bila glupara, ti ipak budi s njom čovjek!... Što ste vi to maločas ušli ukočene glave? »Da se niste usudili pristupiti: mi odlazimo!« »Nama daj sva prava, a ti da se nisi usudio ni pisnuti pred nama. Nama iskazuj svako poštovanje, kakvog i nema, a s tobom ćemo mi postupati gore nego s posljednjim lakajem!« Traže oni istinu, brane pravo, a sami su ga kao nevjernici oklevetali u članku. »Tražimo, ne molimo, i nikakvu zahvalnost nećete čuti od nas, jer vi to činite da udovoljite svojoj vlastitoj savjesti!« To mi je moral: ta ako od tebe neće biti nikakve zahvalnosti, onda i knez može odgovoriti tebi da on prema Pavliščevu ne osjeća nikakve zahvalnosti, jer i Pavliščev je činio dobro da udovolji svojoj vlastitoj savjesti. A ti si se eto jedino i uzdao u tu njegovu zahvalnost Pavliščevu: ta nije on od tebe uzajmljivao novca, ne duguje tebi, u što si se dakle uzdao ako nisi u zahvalnost? Kako se dakle sam odričeš nje? Bezumnici! Smatraju društvo grozovitim i nečovječnim zato što ono sramoti prevarenu djevojku. Ali ako smatraš društvo nečovječnim, onda valjda priznaješ da društvo nanosi toj djevojci bol. A ako joj nanosi bol, kako ti nju sâm iznosiš u novinama pred to isto društvo i tražiš da joj ne bude bolno? Bezumnici! Tašti ljudi! Ne vjeruju u Boga, ne vjeruju u Krista! Ta vas je toliko izgrizla taština i ponos da ćete na koncu izjesti jedan drugoga, ja vam to proričem. I zar to nije besmislica, i nije zbrka, i nije nezgrapnost? I nakon toga taj sramotnik još će ih moliti za oproštenje! Pa ima li vas mnogo ovakvih? Što se smješkate: što sam i sebe osramotila s vama? Ta i jesam osramotila sebe, ne mogu više ni kud ni kamo!... A ti mi se nemoj smješkati, črčkalo! (nasrne ona odjednom na Ipolita), jedva i diše, a kvari druge. Ti si mi pokvario ovoga dječaka (ona opet pokaže na Kolju), sve on bunca o tebi, ti njega učiš bezbožnjaštvu, ti ne vjeruješ u Boga, no tebi bi još trebalo batina, milostivi gospodine... No... zatro vam se svima trag!... Hoćeš li, dakle, kneže Lave Nikolajeviču, otići sutra k njima, hoćeš? – zapita ona opet kneza, jedva dišući.

– Hoću.

– Nakon toga ne želim znati za tebe! – Brzo se okrene da ode, ali se odmah opet vrati. – I k tomu ćeš bezbožnjaku otići? – pokaže na Ipolita. – A što se ti smješkaš meni! – uzvikne nekako neprirodno i poleti naglo k Ipolitu, kad nije mogla podnijeti njegov ujedljivi smiješak.

– Lizaveta Prokofjevna! Lizaveta Prokofjevna! – začulo se u isti mah sa svih strana.

– Maman, to je sramota! – poviče Aglaja glasno.

– Ne brinite se, Aglaja Ivanovna – odvrati spokojno Ipolit, kojemu je bila priskočila Lizaveta Prokofjevna, uhvatila ga i tko bi znao zašto krepko držala za ruku; stajala je pred njim i kao da se upijala u njega svojim bijesnim pogledom – ne brinite se, vaša će maman shvatiti da ne valja nasrtati na čovjeka koji umire... ja sam voljan objasniti zašto sam se smijao... jako ću se veseliti ako mi dopustite...

Sad se on odjednom strašno zakašlje i cijelu minutu nije mogao utišati kašalj.

– Ta umire, a sve još besjedi! – klikne Lizaveta Prokofjevna, a ispustila mu ruku i gotovo u stravi gledala kako on otire krv s usana. – Ta otkud bi ti govorio! Ti naprosto trebaš otići i leći...

– Tako će i biti – odgovori Ipolit tiho, hrapavim glasom i gotovo šapatom. – Kad se danas vratim, odmah ću leći... za dva ću tjedna, kako i znam, umrijeti... Prošle mi je nedjelje izjavio to i sam B-n... Ako mi dakle dopuštate, rekao bih vam na rastanku dvije-tri riječi.

– Ta jesi li ti poludio? Besmislica! Trebaš se liječiti, kakav sada razgovor? Odlazi, odlazi, lezi!... – poviče Lizaveta Prokofjevna zaplašena.

– Kad legnem, neću više ustajati sve do smrti – nasmiješi se Ipolit, a htio sam već sinoć leći da više i ne ustajem do smrti, ali sam odlučio odgoditi do prekosutra, dok me još nose noge... da evo s njima dođem danas ovamo... Samo sam jako sustao...

– Ta sjedni, što stojiš! – trgne se Lizaveta Prokofjevna i sama mu podmakne stolicu.

– Hvala vam – nastavi Ipolit tiho – a vi sjednite meni sučelice pa ćemo razgovarati... svakako ćemo razgovarati, Lizaveta Prokofjevna, sada ja ne odustajem od toga... – nasmiješi joj se opet. – Pomislite, danas sam ja posljednji put i na zraku, i s ljudima, a za dva ću tjedna biti zacijelo u zemlji. Bit će mi to dakle kao neki oproštaj i s prirodom. Nisam doduše jako čuvstven, ali zamislite, jako se veselim što se zbilo sve ovo u Pavlovsku; ipak sam pogledao lisnato drveće.

– Što će ti sada razgovor – plašila se Lizaveta Prokofjevna sve gore i gore – ti si sav u groznici. Malo prije si šikao i pištao, a sada jedva i dišeš, zadihao si se!

– Odmah ću odahnuti. Zašto mi želite odbiti tu posljednju želju?... A znate li, odavno sam već sanjao kako bih se sastao s vama, Lizaveta Prokofjevna; mnogo sam slušao o vama... od Kolje; ta on gotovo jedini i ne odlazi od mene... Vi ste originalna žena, ekscentrična žena, vidio sam sad i sam... Znate li da sam je vas malko i volio.

– Gospode, a ja ga zaista zamalo nisam udarila!

– Zadržala vas je Aglaja Ivanovna; ta ja se ne varam? Ta to je vaša kći Aglaja Ivanovna? Tako je lijepa da sam je maločas prepoznao na prvi pogled, premda je nisam nikad vidio. Dajte da bar ljepoticu pogledam posljednji put u životu – osmjehnu se Ipolit nekakvim nespretnim, krivim osmijehom. – Evo i knez je tu, i muž vaš, i sva družba. Zašto mi odbijate posljednju želju?

– Stolicu! – poviče Lizaveta Prokofjevna, no zgrabi je sama i sjedne sučelice Ipolitu. – Kolja – naloži ona – ti ćeš odmah otići s njim, otprati ga, a sutra ću ja svakako sama...

– Ako dopustite, zamolio bih kneza šalicu čaja... Jako sam sustao. Znate što, Lizaveta Prokofjevna, vi ste htjeli, čini mi se, odvesti kneza k sebi na čaj: ostanite ovdje, provedimo vrijeme zajedno, a knez će nam svima zacijelo dati čaja. Oprostite što ja ovako naređujem... Ali ja znam vas, vi ste dobri, i knez također... mi smo svi toliko dobri da je to već smiješno...

Knez se usplahiri, Lebedev poleti iz sobe što ga noge nose, Vjera potrči za njim.

– Istina je – zaključi generalica oštro – govori, ali tiše, i nemoj se zanositi. Ganuo si me... Kneže! Ti ne vrijediš da ja kod tebe pijem čaj, ali ipak ostajem, mada nikoga ne molim za oproštenje! Nikoga! Besmislica... Uostalom, ako sam te izgrdila, kneže, to oprosti – uostalom, kako hoćeš. No ja ne zadržavam nikoga – obrati se naglo, s neobičnim gnjevom, k mužu i kćerima, kao da su joj oni skrivili nešto strašno – znat ću sama doći kući...

Ali joj nisu pustili da izgovori. Pristupili joj svi i okružili je spremni učiniti joj po volji. Knez ih odmah stade moliti sve neka ostanu na čaju, ispričavao se što se dosad nije tome dosjetio. I sam je general bio tako ljubazan da je promrmljao nešto pomirljivo i zapitao ljubazno Lizavetu Prokofjevnu nije li joj ipak hladno na terasi? Zamalo da nije zapitao Ipolita je li odavno na sveučilištu, ali nije zapitao. Jevgenij Pavlovič i knez Ščerbacki postali su odjednom iznimno ljubazni i veseli, Adelaidi i Aleksandri javljalo se na licu, kroz ono čudo što je još trajalo, čak i zadovoljstvo – jednom riječju, svi su očito bili sretni što je Lizaveti Prokofjevnoj prošla kriza. Jedina je Aglaja bila namrštena i šuteći sjela podalje. Ostalo je i sve drugo društvo; nitko nije htio otići, pa ni general Ivolgin, kojemu je Lebedev uostalom šapnuo nešto kad je prolazio, i to zacijelo nije bilo sasvim ugodno, jer se general odmah skunjio nekud u kut. Knez pristupi te pozove i Burdovskoga s družbom, nije mimoilazio nikoga. Oni promrmljaju napeto da će pričekati Ipolita i odmah se uklonili u najdalji kut na terasi pa tu i opet posjedali svi redom. Kod Lebedeva je valjda već odavno bio spremljen čaj za njih, zato je odmah i iznesen. Izbilo je jedanaest sati.

X
Ipolit okvasi usne u šalicu čaja koju mu je dala Vjera Lebedeva, stavi šalicu na stol i onda se odmah, kao da se zbunio, gotovo u smetnji ogleda uokolo.

– Pogledajte, Lizaveta Prokofjevna, te šalice – nekako se on čudno užurbao – te porculanske šalice, a čini se, od izvrsna porculana, stoje kod Lebedeva svagda u ormariću za staklom, zatvorene; nikad se ne daju... kao što je običaj. To mu je bio miraz sa ženom... takav je kod njih običaj... i evo nam ih je dao, vama u čast, razumije se, toliko se razveselio...

Htjede još nešto nadovezati, ali se nije snašao.

– Ipak se zbunio, ja sam se i nadao tomu – šapne odmah Jevgenij Pavlovič knezu u uho. – Ta to je opasno, a? Najpouzdaniji znak da će sad od pakosti izbaciti kakvu toliku ekscentričnost da neće izdržati možda ni Lizaveta Prokofjevna.

Knez ga pogleda kao da pita.

– Vi se ne bojite ekscentričnosti – nadoveže Jevgenij Pavlovič. – Ta ni ja se ne bojim, čak je i želim: htio bih samo da naša mila Lizaveta Prokofjevna bude kažnjena i svakako još danas, odmah, bez toga neću otići. Vi ste, čini mi se, u groznici.

– Kasnije, ne smetajte. Jest, nisam zdrav – odgovori knez rastreseno, pa i nestrpljivo. Bio je čuo svoje ime, Ipolit je govorio o njemu.

– Vi ne vjerujete? – smijao se Ipolit kao u histeriji. – Tako i mora biti, a knez će povjerovati od prvoga maha i neće se nipošto začuditi.

– Čuješ li, kneže? – okrene se Lizaveta Prokofjevna i njemu – čuješ li?

Svi su se uokolo smijali. Lebedev se vrtio okolo, isticao se i vrzao se baš pred Lizavetom Prokofjevnom.

– Rekao je da je evo taj kesonja, tvoj domaćin... onomu gospodinu ispravljao članak, onaj o tebi što je pročitan maločas.

Knez pogleda u čudu Lebedeva.

– A što ti šutiš? – čak i topne nogom Lizaveta Prokofjevna.

– Pa što – promrmlja knez, svejednako promatrajući Lebedeva – ja već vidim da je on ispravljao.

– Istina? – okrene se Lizaveta Prokofjevna naglo k Lebedevu.

– Istinska istina, vaša preuzvišenosti! – čvrsto i nepokolebljivo odgovori Lebedev, a ruku položi na srce.

– Zamalo da se i ne hvali! – gotovo odskoči ona sa stolice.

– Nitkov sam, nitkov! – progunđa Lebedev, pa se poče gruvati u prsa i obarati glavu sve niže i niže.

– A što je meni stalo do toga što si ti nitkov! On misli da će reći: nitkov sam, pa će se izmotati. I zar tebe nije stid, kneže, što se družiš s ovakvim ljudima, kažem ti još jedanput? Nikada ti neću oprostiti!

– Meni će knez oprostiti! – izgovori Lebedev uvjeren i ganut.

– Jedino od plemenitosti – progovori odjednom glasno i jasno Keller, koji je bio priskočio, obraćajući se ravno k Lizaveti Prokofjevnoj. – Jedino od plemenitosti, gospođo, i da ne odam kompromitiranog prijatelja, zatajio sam maločas popravke, unatoč tomu što je on sam nutkao neka nas svitlaju niz stube, kao što ste sami izvoljeli čuti. Da se ustanovi istina, priznajem, zaista sam se obratio k njemu, za šest rubalja, ali nipošto radi stila, nego zapravo kao kompetentnoj osobi, da doznam činjenice koje su meni većim dijelom bile nepoznate. Što se tiče gamaša, apetita kod švicarskog profesora i onih pedeset rubalja umjesto dvjesta i pedeset, jednom riječju, sve to grupiranje, sve je to njegovo, za šest rubalja, ali stil mi nije popravljao.

– Moram primijetiti – prekine ga Lebedev s grozničavom nestrpljivošću i nekim puzavim, glasom, a sve se više i više širio smijeh – da sam ja ispravljao samo prvu polovicu članka, ali kako se u sredini nismo složili, nego smo se svađali zbog jedne misli, to nisam više ispravljao drugu polovicu, tako da je sve u njoj nepismeno. (I jest nepismeno!) To se dakle ne smije pripisivati meni...

– Gle za što se stara on! – poviče Lizaveta Prokofjevna.

– Dopustite da zapitam – obrati se Jevgenij Pavlovič Kelleru – kada ste vi ispravljali članak?

– Jučer izjutra – javi Keller – sastali smo se i zadali smo poštenu riječ da će se s obje strane čuvati tajna.

– To je kad je puzao pred tobom i uvjeravao te o svojoj odanosti. No, to su mi ljudi! Ne treba meni tvoj Puškin i da mi nije dolazila tvoja kći!

Lizaveta Prokofjevna htjede ustati, ali se odjednom obrati srdito k Ipolitu koji se smijao.

– A što si ti, mili, naumio tu zbijati porugu od mene!

– Ne dao Bog! – nasmiješi se Ipolit podmuklo. – No mene zapanjuje nadasve neobična ekscentričnost vaša, Lizaveta Prokofjevna; ja sam, priznajem, namjerice nabacio to o Lebedevu, znao sam kako će vas se dojmiti, vas jedine, jer knez će zaista oprostiti i zacijelo je već oprostio... možda je već i pronašao u pameti oproštenje, zar nije istina, kneže?

Zadihao se, čudna mu je uzbuđenost rasla uz svaku riječ.

– No!... – izgovori Lizaveta Prokofjevna gnjevno, čudeći se njegovu tonu. – No?

– O vama sam slušao već mnogo, od te iste vrste... s velikom radošću... navikao sam vas neobično cijeniti – nastavi Ipolit.

Govorio je jedno, ali tako kao da tim samim riječima želi reći sasvim nešto drugo. Govorio je zanoseći na porugu, a u isti se mah uzrujavao preko mjere, sumnjičavo se obazirao, očito se pleo i bunio u svakoj riječi, tako da je sve to, zajedno s njegovim sušičavim likom i s čudnim blistavim i kao bijesnim pogledom, i nehotice privlačilo svejednako na njega pažnju.

– Začudio bih se, ali ja nikako ne poznajem svijet, (priznajem to) tomu što vi ne samo da ste sami ostali s ovom našom družbom maločas, nepristojnom za vas, nego ste i pustili da te... gospođice slušaju skandaloznu stvar, premda su one sve već čitale u romanima. Ja uostalom možda ne znam... jer se metem, ali bilo kako bilo, tko bi osim vas i ostao... na molbu dječakovu (no da, dječakovu, priznajem opet) provesti s njim večer i... sudjelovati u svemu i... sutradan se stidjeti... (no ja priznajem da se ne izražavam dobro). Sve to ja iznimno hvalim i duboko cijenim, premda se vidi već po samom licu njegove preuzvišenosti, vašega muža kako sve to nije njemu navadno... Hi-hi! – zacerekao se sasvim zbunjen i odjednom tako zakašljao da koje dvije minute nije mogao nastaviti.

– Sav se zadihao! – izgovori Lizaveta Prokofjevna hladno i oštro, promatrajući ga strogom radoznalošću. – No, mili dječače, dosta sad! Vrijeme je!

– Dopustite dakle i meni, milostivi gospodine, da vam i ja primijetim – srdito progovori odjednom Ivan Fjodorovič, koji je postao nestrpljiv – da je moja žena ovdje kod kneza Lava Nikolajeviča, našeg općeg prijatelja i susjeda, i da svakako nije na vama, mladiću, da sudite o djelima Lizavete Prokofjevne, niti da naglas i u oči iskazujete što meni piše na licu. Jest. A ako je moja žena ostala ovdje – nastavi on, srdeći se uz svaku riječ sve više i više – ostala je prije, gospodine, čuda i od svima danas razumljive radoznalosti da pogleda čudne mladiće. I ja sam ostao, kao što gdjekad zastajem na ulici kad spazim štogod što se ne može gledati kao... kao... kao...

– Kao rijetkost – pomogne mu Jevgenij Pavlovič.

– Izvrsno i istinito – razveseli se njegova preuzvišenost, koja se malo bila splela u usporedbi – baš kao rijetkost. No svakako mi je najčudnije, pa i najogorčujuće, ako se samo ovako može reći po gramatici, što vi, mladiću, niste ni to znali razumjeti da je Lizaveta Prokofjevna ostala sad s vama zato što ste bolesni – samo ako vi i zaista umirete – od smilovanja, zbog vaših jadnih riječi, gospodine, i da nikakvo blato ni u kojem slučaju ne može okaljati njezino ime, svojstvo i ugled... Lizaveta Prokofjevna! – završi general, a sav je pocrvenio – ako hoćeš da idemo, hajdemo se oprostiti s našim dobrim knezom i...

– Hvala vam za nauku, generale – prekine ga Ipolit ozbiljno i nenadano, turobno ga gledajući.

– Hajdemo, maman, dokle ćemo!... – izgovori Aglaja nestrpljivo i gnjevno, ustajući sa stolice.

– Još dvije minute, mili Ivane Fjodoroviču, ako dopuštaš – obrati se Lizaveta Prokofjevna dostojanstveno mužu. – Čini mi se, on je sav u groznici i prosto bulazni; o tom sam uvjerena po njegovim očima; ne možemo ga ostaviti ovako. Lave Nikolajeviču, bi li on mogao prenoćiti kod tebe, da ga ne vučemo danas u Petrograd? Cher prince,[39] vi se ne dosađujete? – odnekud se okrene ona iznenada knezu Ščerbackom. – Hodi amo, Aleksandra, popravi kosu, mila moja.

Ona joj popravi vlasi, koje uopće nije trebalo popravljati i poljubi je; zato ju je jedino i zvala.

– Ja sam vas smatrao sposobnom za razvitak... – progovori opet Ipolit, koji se bio otresao svoje turobnosti. – Da, evo, što sam htio reći – razveselio se, kao da se iznenada sjetio.

– Evo Burdovski iskreno želi zaštititi svoju majku, zar nije istina? A izašlo je da je on sâm sramoti. Evo knez želi pomoći Burdovskomu, od čista mu srca nudi svoje nježno prijateljstvo i kapital, i možda jedini od svih vas ne osjeća odvratnost od njega; a evo oni stoje jedan pred drugim kao pravi neprijatelji... Ha-ha-ha! Svi vi nenavidite Burdovskoga što se on, po vašem sudu, nelijepo i nepristalo vlada prema svojoj majci, je li tako? Je li? Je li? Ta svi vi silno ljubite lijepe i pristale forme, do njih vam je jedino i stalo, zar nije istina? (Odavno sam sumnjao da vam je jedino do njih!) No, znajte dakle, da možda nijedan od vas nije toliko ljubio svoju majku koliko Burdovski! Vi ste, kneže, znam ja, kradom poslali po Ganječki majci Burdovskoga novca i ja ću se evo okladiti (hi-hi-hi! cerekao se kao u histeriji), kladit ću se da će vas Burdovski okriviti sada zbog nedelikatne forme i zbog nepoštovanja prema njegovoj majci, tako mi Boga, tako je ha-ha-ha!

Opet se zadihao i zakašljao.

– No, je li sve? Jesi li sve sada, sve rekao? No, pa idi sada spavati, ti si sad u groznici – nestrpljivo ga prekine Lizaveta Prokofjevna koja nije micala s njega svoj nemirni pogled. – Ah, Gospode! Ta on još govori!

– Vi se, čini mi se, smijete? Što se vi vazda smijete meni? Opazio sam da se vi vazda smijete meni! – obrati se on naglo k Jevgeniju Pavloviču, nespokojno i srdito.

Taj se zaista i smijao.

– Htio sam vas samo zapitati, gospodine... Ipolite... oprostite, zaboravio sam vaše prezime.

– Gospodin Terentjev – reče knez.

– Da, Terentjev, hvala vam, kneže, maločas se spomenulo, ali mi je ishlapilo... Htio sam vas zapitati, gospodine Terentjeve, jesam li čuo istinu da vi sudite: treba samo četvrt sata da govorite kroz prozor s narodom, i on će se odmah složiti s vama u svemu i odmah će krenuti za vama?

– Ja sam možda to govorio... – odgovori Ipolit, kao da se sjeća nečega. – Svakako sam govorio! – nadoveže naglo, opet oživi i pogleda čvrsto Jevgenija Pavloviča. – A što onda?

– Baš ništa; samo sam htio znati, da dopunim – Jevgenij Pavlovič zašuti, ali Ipolit ga je još vazda gledao u nestrpljivu očekivanju.

– No, što je, jesi li završio? – obrati se Lizaveta Prokofjevna k Jevgeniju Pavloviču. – Završi brže, baćuška, vrijeme mu je da spava. Zar ne umiješ?

Strašno se ozlovoljila.

– Ja sam možda i voljan dodati još – nastavi Jevgenij Pavlovič smješkajući se – da se sve što sam čuo od vaših drugova, gospodine Terentjeve, i sve što ste vi razložili maločas, i s takvim nesumnjivim talentom, svodi po mojem sudu na teoriju o pobjedi prava, prije svega i mimo svega, čak s izlučenjem svega drugoga, možda i prije ispitivanja u čemu se i sastoji pravo. Možda se ja i varam?

– Dakako da se varate, ja vas i ne razumijem... dalje?

I u kutu se začulo mrmljanje. Lebedevljev nećak progunđao je nešto u pol glasa.

– Pa gotovo i ništa dalje – nastavi Jevgenij Pavlovič – htio sam samo primijetiti da od toga može stvar preskočiti ravno na pravo sile, to jest, na pravo podjednake šake i osobnog prohtjeva, kako se uostalom i svršavalo jako često na svijetu. Ta Proudhon je zastao na pravu sile. Za američke su se vojne mnogi liberalni prvaci izjavili u korist plantažera, u tom smislu da su crnci crni, niži od bijeloga plemena, dakle bijelci imaju pravo sile...

– No?

– To jest, vi dakle niječete pravo sile?

– Dalje?

– Ipak ste dosljedni; htio sam samo primijetiti da od prava sile nije daleko do prava tigara i krokodila, pa i do Danilova i Gorskoga.

– Ne znam, a dalje?

Ipolit je jedva i slušao Jevgenija Pavloviča, kojemu je doduše govorio »no i dalje«, ali se činilo da to govori više od stare navade u razgovorima nego od pažnje i radoznalosti.

– Pa ništa dalje... to je sve.

– Ja se uostalom ne srdim na vas – završi Ipolit sasvim iznenada te, jedva i znajući što čini, pruži ruku, pa i nasmiješi se.

Jevgenij se Pavlovič začudi u prvi mah, ali se najozbiljnijeg lica dodirne pružene mu ruke, kao da prima oproštenje.

– Moraš vam još – reče onim istim dvosmisleno smjernim tonom – izreći svoju zahvalnost za pažnju kojom ste mi dopustili da govorim, jer po mojem čestom promatranju, nikad naš liberal nije moćan dopustiti ikomu da ima svoje zasebno uvjerenje, nego će odmah odvratiti svojemu protivniku pogrdama, ili čime još gorim....

– To vi sasvim pravo kažete – primijeti general Ivan Fjodorovič te skrsti ruke na leđima i sasvim dosadna lica uzmakne na izlaz s terase gdje je od zlovolje i zijevnuo.

– No, dosta, baćuška – izjavi odmah Lizaveta Prokofjevna Jevgeniju Pavloviču. – Dosadili ste vi meni...

– Vrijeme je! – ustane naglo Ipolit, zabrinut i gotovo zaplašen, ogledavajući se zbunjen oko sebe. – Zadržao sam vas; htio sam vam reći sve... mislio sam da svi... posljednji put... to je bila sanja...

Vidjelo se da on oživljuje na mahove, da se iz prave gotovo tlapnje budi odjednom, na nekoliko trenutaka, s potpunom se sviješću sjeća odjednom i govori, ponajviše u odlomcima koje je možda već odavno smislio i naučio napamet, za dugih, dosadnih sati u bolesti, na postelji, u samoći, za nesanice.

– No, zbogom! – izgovori on oštro i iznenada.

– Vi mislite da je meni lako reći: zbogom? Ha-ha! – osmjehne se mrzovoljno i sam svojemu nespretnom pitanju, a onda, kao da se ražestio jer mu ne polazi za rukom izgovoriti sve što bi htio, reče glasno i srdito: – Vaša preuzvišenosti! Čast mi je pozvati vas na sprovod, ako biste me udostojili takve časti, i... sve vas, gospodo, s generalom!...

Opet se nasmije, ali to je već bio smijeh bezumnikov. Lizaveta se Prokofjevna uplašeno primakne njemu i uhvati ga za ruku. On ju je gledao uporno, s onim istim smijehom, ali mu se smijeh nije više nastavljao, nego kao da je zastao i ukočio mu se na licu.

– Znate li da sam došao ovamo zato da vidim drveće? Eto ovo.... (on pokaže na drveće u parku), to nije smiješno, a? Ta, tu nema ničega smiješnoga? – zapita ozbiljno Lizavetu Prokofjevnu i odjednom se zamisli; onda, za časak, diže glavu i stade radoznalo očima tražiti po društvu. Tražio je Jevgenija Pavloviča koji je stajao jako blizu, nadesno, na istom mjestu gdje i prije – ali on je već bio zaboravio i tražio uokolo. – A, niste otišli! – našao ga naposljetku – maločas ste se vazda smijali što sam htio četvrt sata govoriti kroz prozor... A znate, meni nema još osamnaest godina: toliko sam preležao na tom uzglavlju i toliko sam se nagledao s tog prozora, i toliko sam razmišljao... o svima... da... Mrtvacu nema godina, vi znate. To sam pomislio još prošle nedjelje, kad sam se probudio u noći... A znate li čega se vi bojite najviše? Vi se najviše bojite naše iskrenosti, sve ako nas i prezirete! I to sam onda pomislio u noći na uzglavlju... Vi mislite, Lizaveta Prokofjevna, da sam vas maločas kanio ismijavati? Nisam, nisam vas ismijavao, htio sam vas samo pohvaliti... Kolja je rekao da vas je knez prozvao djetetom... to je dobro... Da, što sam ja ono... htio sam još nešto... – On zakrije rukama lice i zamisli se. – Evo što: kad ste se opraštali maločas, pomislio sam odjednom: eto tih ljudi, i nikad ih više neće biti, nikada! I drveće također – jedino će biti zid, crven, Mayerove kuće... sučelice mojemu prozoru... no, i reci im sve to... ded pokušaj, reci; evo ljepotice... ta ti si mrtvac, predstavi se da si mrtvac, reci da »mrtvac smije sve govoriti«... i da kneginja Marja Aleksejevna neće grditi... ha-ha!... Vi se ne smijete? – obiđe ih nepovjerljivo sve uokolo. – A znate, na uzglavlju mi se javljalo mnogo misli... znate, uvjerio sam se da je priroda jako podrugljiva... Maloprije ste rekli da sam ja neznabožac, a znate da ta priroda... Zašto se opet smijete? Vi ste strahovito okrutni! – izgovori on u tužnu negodovanju, ogledajući ih sve. – Ja nisam kvario Kolju – završi sasvim drugačijim tonom, ozbiljnim i uvjerenim, kao da se također sjetio odjednom...

– Nitko, nitko se tebi ovdje ne smije, umiri se! – gotovo se i mučila Lizaveta Prokofjevna. – Sutra će doći novi doktor; onaj se prevario; sjedni, ne možeš stajati na nogama! Ti bulazniš... Ah, što bih sada s njim! – zabrinula se, sjedajući ga na naslonjač... Suzica joj se zablistala na obrazu.

Ipolit zastane gotovo preneražen, digne ruku, bojažljivo je pruži i dodirne se te suzice. Nasmiješio se nekim djetinjskim smiješkom.

– Ja... vas... – progovori radosno – vi ne znate kako ja vas... on mi je svagda s takvim zanosom govorio o vama, eto on, Kolja... ja volim njegov zanos. Nisam ja njega kvario! Njega ja jedinoga i ostavljam... sve sam ih htio ostaviti, sve – ali nije bilo nikoga, nikoga nije bilo... Htio sam biti trudbenik, imao sam pravo... oh, koliko sam mnogo želio! Ja sada ništa ne želim, ništa neću željeti, zadao sam sebi riječ da neću ništa više željeti; neka bez mene traže istinu! Jest, priroda je podrugljiva! Zašto ona – prihvati odjednom ražaren – zašto ona stvara najbolje stvorove da im se onda podruguje? Učinila je tako da je jedino biće koje su na zemlji priznali savršenim... učinila je tako da ga je pokazala ljudima, te njemu samomu odredila neka kaže ono zbog čega se prolila tolika krv te bi se ljudi zacijelo pogušili da se sva prolila u jedan mah! Oh, dobro je što umirem! I ja bih možda rekao kakvu strahovitu laž, priroda bi me navela!... Nisam ja kvario nikoga... Želio sam živjeti na sreću svim ljudima, otkriti i objaviti istinu... Gledao sam kroz prozor u Mayerov zid i mislio: da mi je govoriti samo četvrt sata i uvjeriti sve, a evo sam se jedanput sastao u životu... s vama, kad nisam s ljudima, i što je evo izašlo? Ništa! Izašlo je da vi mene prezirete! Dakle glupan sam, dakle nisam potreban, dakle mi je vrijeme! I nikakvog spomena nisam znao ostaviti! Ni glasa, ni traga, ni jednoga djela, nisam proširio nijedno načelo!... Ne smijte se glupanu! Zaboravite sve... zaboravite, molim vas, ne budite tako okrutni! Znate li vi: da mi nije naišla ta sušica, ja bih se ubio sam...

Mnogo je još, čini se, htio reći, ali nije izgovorio, nego se bacio na naslonjač, zakrio rukama lice i zaplakao kao malo dijete.

– No, što ćemo sada s njim? – uzvikne Lizaveta Prokofjevna, priskoči mu, prihvati mu glavu i krepko je pritisne na svoje grudi.

On je ridao grčevito. – No, no, no! No, ne plači, no, prestani plakati, ti si dobar dječak, Bog će ti oprostiti poradi neukosti tvoje; no, smiri se, budi junak... Uz to će te biti i stid...

– Ja ondje imam – govorio je Ipolit i upinjao se da digne glavu – ja imam brata i sestre, djecu malenu, bijednu, nedužnu... Ona će ih pokvariti! Vi ste sveti, vi ste... i sami dijete – spasite ih! Otmite ih onoj... ona je... sramota... Oh, pomozite im, pomozi, Bog će vam stostruko nagraditi, Bogu za volju, Kristu za volju!...

– Ta govorite napokon, Ivane Fjodoroviču, što da sada učinimo? – uzvikne Lizaveta Prokofjevna razdražena. – Molim vas, prekinite svoju veličanstvenu šutnju! Ako vi ne odlučite, onda znajte da ću ja ovdje ostati i prenoćiti; dosta sam ja bila pod vašom samovlašću i nasiljem!

Lizaveta je Prokofjevna pitala sa zanosom i gnjevom i očekivala da joj odmah odgovori. Ali u ovakvim zgodama nazočni ljudi, ako ih je i mnogo, odgovaraju najviše šutnjom i pasivnim interesom, ne žele ništa primiti na sebe, nego iskazuju svoje misli tek nakon dugog vremena. Među nazočnima je bilo i takvih koji su bili voljni presjediti ovdje makar i do jutra i ne progovoriti ni riječi, na primjer Varvara Ardalionovna, koja je cijelu večer sjedila podalje, šutjela i svejednako slušala s neobičnom radoznalošću, a možda imala za to i svojih razloga.

– Moje je mišljenje, mila moja – izjavi general – da je tu sada potrebnija, rekao bih, dvorkinja nego naše uzrujavanje, a možda bi trebao za noć i pouzdan, trijezan čovjek. U svakom slučaju treba zapitati kneza i... odmah ga ostaviti na miru. A sutra možete opet doći.

– Odmah će biti dvanaest sati, mi idemo. Hoće li on s nama ili će ostati kod vas? – obrati se Doktorenko razdraženo i srdito knezu.

– Ako hoćete, ostanite kod njega vi – reče knez – bit će mjesta.

– Vaša preuzvišenosti – iznenada i zanosno priskoči generalu gospodin Keller – ako se traži podesan čovjek za noć, ja sam voljan žrtvovati prijatelju... on je dobra duša! Odavno ga već smatram velikim, vaša preuzvišenosti! Zastao sam dabome u obrazovanju, ali kad on kritizira, to se biser, biser sipa, vaša preuzvišenosti!...

General se očajno odvrati.

– Vrlo će mi milo biti ako ostane, teško mu je dabome putovati – izjavi knez na razdražena pitanja Lizavete Prokofjevne.

– A i ti si zaspao? Ako nećeš, baćuška, ja ću ga odvesti k sebi! Gospode, ta on jedva i stoji na nogama! Pa jesi li ti bolestan?

Malo prije je Lizaveta Prokofjevna, kako nije kneza zatekla na smrtnoj postelji, rasudila po njegovoj vanjštini, pa i silno premašila, da mu je zdravlje dobro, ali nedavna bolest, teške uspomene koje su je pratile, umornost od te mučne večeri, slučaj s »Pavliščevljevim sinom«, sad ova zgoda s Ipolitom – sve je to bolesnu kneževu dojmljivost razdražilo zaista gotovo do grozničava stanja. Ali osim toga mu je sad u očima bila još i neka druga briga, čak bojazan; plašljivo je gledao Ipolita, kao da od njega očekuje nešto.

Odjednom ustane Ipolit, grozno blijed i s izgledom strašna, gotovo očajna stida na nakaženom licu. To mu se iskazivalo najviše u pogledu, koji je nenavidno i bojažljivo pogledao društvo, i u zbunjenom, nacerenom i puzavom smiješku na drhtavim usnama. Oči je odmah oborio te se teturajući stao šuljati, vazda se smješkajući, k Burdovskomu i Doktorenku koji su stajali na izlazu s terase; odlazio je s njima.

– No, toga sam se i bojao! – klikne knez. – Tako je i moralo biti!

Ipolit se brzo okrene k njemu u najbješnjoj pakosti, i činilo se da mu svaka crtica na licu trepeće i govori:

– A, toga ste se vi i bojali! »Tako je i moralo biti«, po vašem sudu? Znajte dakle, ako ja ikog ovdje mrzim – zavapije on hripljući, cičeći, prskajući brizgove iz usta – (sve vas ja, sve vas mrzim!) ali vas, vas, jezuitska, sladunjava dušice, idiote, milijunašu dobrotvore, vas mrzim više od svih i od svega na svijetu! Odavno sam vas razumio i zamrzio, čim sam začuo za vas, zamrzio sam vas svom mržnjom duše svoje... Sve ste to sada podmetnuli vi! Vi ste mene i dotjerali do nastupa! Vi ste mene na smrti dotjerali do stida, vi, vi, vi ste krivi mojoj podloj malodušnosti! Kad bih poživio, ubio bih vas! Ne treba meni vaših dobročinstava, ni od koga ih neću primiti, čujete li, ni od koga, ništa! Bio sam u tlapnji, i vi ne smijete slaviti slavlje!... Proklinjem sve vas zanavijek! – Zadihao se sada sasvim.

– Zastidio se svojih suza! – prošapće Lebedev Lizaveti Prokofjevnoj – »tako je i moralo biti!« Haj knez! Progledao ga je naskroz...

Ali Lizaveta ga Prokofjevna nije udostojila ni pogleda. Stajala je, ponosito se ukočila, zabacila glavu i s prezirnim interesom promatrala »te čovječuljke«. Kad je Ipolit svršio, trgne general ramenima; ona ga gnjevno ogleda od glave do pete, kao da mu ište račun o njegovoj kretnji, i odmah se obrati knezu.

– Hvala vam, kneže, ekscentrični prijatelju našega doma, za ugodnu večer što ste pribavili nama svima. Vama se valjda raduje sada srce što vam je pošlo za rukom da i nas prikrpite uz svoje budalaštine... Dosta je, mili prijatelju našega doma, hvala vam što ste nam naposljetku dali da barem vas progledamo valjano!...

S negodovanjem uze ona namještati svoj mantil, očekujući kada će otići »oni«. »Onima« se u taj čas dovezle droške po koje je još prije četvrt sata Doktorenko poslao Lebedevljeva sina, gimnazijalca. Odmah za suprugom javi se i general kako bi izrekao svoje mišljenje.

– Zaista, kneže, nisam ni slutio... nakon svega: nakon svih prijateljskih odnosa... i naposljetku, Lizaveta Prokofjevna...

– No kako, no, kako se može to! – klikne Adelaida, brzo pristupi knezu i pruži mu ruku.

Knez joj se zbunjena lica nasmiješi. Iznenada mu plameno, naglo šaptanje gotovo opali uho.

– Ako se ne okanite odmah tih odurnih ljudi, ja ću vas za svega života, za svega života mrziti! – prošaputa mu Aglaja. Sva je bila kao u bijesu, ali se odvratila prije nego što ju je knez dospio pogledati. No i nije se morao kaniti ničega i nikoga; bolesnoga su Ipolita dotle posadili nekako na kočiju i kočija se odvezla.

– Što je, hoće li to dugo trajati? Ivane Fjodoroviču? Što vi mislite? Hoću ja dugo trpjeti tih zlobnih dječaka?

– Ta ja, mila moja... ja sam, razumije se, spreman i... knez...

Ivan Fjodorovič pruži ipak knezu ruku, ali nije je dospio stisnuti, nego potrči za Lizavetom Prokofjevnom koja je bučno gnjevno silazila s terase. Adelaida, njezin mladoženja i Aleksandra iskreno su se i ljubazno oprostili s knezom. Jevgenij je Pavlovič također bio među njima i on je jedini bio veseo.

– Dogodilo se kako sam i mislio! Samo šteta što ste tu nastradali i vi, jadniče – prošapće on s najmilijim smiješkom.

Aglaja je otišla ne oprostivši se.

Ali s tim se još nisu završile zgode ove večeri; Lizaveta je Prokofjevna morala pretrpjeti još jedan jako nenadan sastanak.

Nije još bila sišla sa stuba na cestu koja je obilazila park, kad pokraj kneževa ljetnikovca projuri sjajna kočija u koju su bila upregnuta dva bijelca. U kočiji su sjedile dvije gizdave gospođe. No kočija se nije provezla dalje od deset koraka i odjednom je stala; jedna se dama naglo okrenula, kao da je iznenada ugledala nekoga znanca koji joj je prijeko potreban.

– Jevgenije Pavloviču! Jesi li ti to? – zavikne jasan, krasan glas od kojega je zadrhtao knez, a možda i još tkogod. – No, veselim se što sam te napokon našla! Poslala sam tebi u grad skoroteču; dvojicu! Cijeli dan te traže!

Jevgenij je Pavlovič stajao na stubama kao da ga je ošinuo grom. I Lizaveta je Prokofjevna stala, ali se nije prestravila i zapanjila kao Jevgenij Pavlovič: gledala je tu drsku ženu isto onako ponosno i s onim istim hladnim prezirom kao i prije pet minuta »čovječuljke«, i odmah prebacila svoj uporni pogled na Jevgenija Pavloviča.

– Novost! – nastavi jasni glas – za Kupferove se mjenice ne boj... Rogožin ih je iskupio za trideset, nagovorila sam ga. Možeš biti bez brige barem još koja tri mjeseca. A s Biskupom i sa svim tim smećem pogodit ćemo se zacijelo, znanci smo! No, evo, sve je dakle dobro. Veseli se! Do viđenja do sutra!

Kočija krene i nestane je brzo.

– Ta je luda! – uzvikne napokon Jevgenij Pavlovič, a zacrvenio se od zlovolje i u nedoumici se ogledavao. – Ja i ne znam što je ona to govorila! Kakve mjenice! Tko je ona?

Lizaveta je Prokofjevna još koje dvije sekunde gledala njega; naposljetku se brzo i oštro uputi k svojemu ljetnikovcu, a za njom svi. Upravo za jednu minutu vrati se Jevgenij Pavlovič sav uzrujan knezu na terasu.

– Kneže, po istini, znate li vi što to znači?

– Ništa ne znam – odvrati knez, koji je i sam bio u velikoj bolesnoj napetosti.

– Ne znate?

– Ne znam.

– Ne znam ni ja – nasmije se naglo Jevgenij Pavlovič. – Tako mi Boga, nisam imao nikakva posla s tim mjenicama, no, vjerujte mi u poštenoj riječi!... Ali što je vama, vi se onesvješćujete?

– O, ne, ne, uvjeravam vas, ne...

XI
Jepančini se tek preksutradan prestali srditi. Knez je doduše po običaju okrivio sebe za štošta i iskreno je očekivao kaznu, no ipak je isprva bio u sebi sasvim uvjeren da se Lizaveta Prokofjevna nije mogla ozbiljno rasrditi na njega, nego se više rasrdila na sebe samu. Zato ga je ovako dugo neprijateljstvo bacilo preksutradan u najzlovoljniju nepriliku. Na nepriliku su mu bile i druge okolnosti, ali najviše jedna od njih. Za sva ta tri dana rasla je ona progresivno u kneževoj sumnjičavosti. (A knez je od nedavna vremena krivio sebe za dvije krajnosti: za neobičnu »besmislenu i dosadnu« povjerljivost i u isti mah za »mračnu i podlu« sumnjičavost.) Jednom riječju, potkraj preksutrašnjega dana u njegovoj se pameti razrasla do strahotnih i zagonetnih razmjera ona zgoda s ekscentričnom damom koja je iz svoje kočije govorila s Jevgenijem Pavlovičem. Suština te zagonetke, uz ostalo, sastojala se knezu u tužnom pitanju: je li on baš kriv i toj novoj »grozomornosti« ili samo... Ali nije izgovarao tko još. Što se pak tiče slova N. F. B., to je po njegovu sudu bila samo nevina vragolija, najdjetinjskija vragolija, tako da bi bila sramota, a u nekom pogledu gotovo i nepošteno, kad bi se išta zamišljao o tom.

Uostalom, odmah sutradan nakon nezgrapne »večeri«, gdje je on bio takav glavni razlog neredima, razveselio je kneza prije podne posjet kneza Ščerbackog i Adelaide: »svratili su uglavnom zato da se raspitaju za njegovo zdravlje«, svratili su sa šetnje udvoje. Adelaida je upravo bila opazila u parku jedno drvo, divno staro drvo, granato, dugih iskrivljenih grana, sasvim lisnato, s dupljom i pukotinom; odlučila ga je svakako naslikati! O tom je gotovo jedino govorila za onih pola sata svojega posjeta. Knez Ščerbacki bio je po običaju ljubazan i mio, zapitkivao kneza za prošlost, sjećao se pojedinosti iz doba prvog im poznanstva, tako da se gotovo nije ni spomenulo ono jučerašnje. Naposljetku nije ustrajala Adelaida, nego se osmjehnula i priznala da su svratili inkognito; ali tim su se i svršila priznanja, premda se po tom inkognitu moglo već razabrati da su roditelji, to jest, što je najvažnije Lizaveta Prokofjevna, u nekoj osobitoj zlovolji.

Ali ni o njoj, ni o Aglaji, pa ni o Ivanu Fjodoroviču nisu Adelaida i knez Ščerbacki izgovorili za svoga posjeta ni jednu jedinu riječ. Kad su opet krenuli u šetnju, nisu kneza pozvali sa sobom. A o tom da bi ga pozvali svojoj kući – nije bilo niti aluzije; u vezi s tim Adelaidi se izmaklo čak i jedno vrlo značajno priznanje; pripovijedala je o jednom svojem akvarelu i odjednom mu ga je jako poželjela pokazati. »Kako bismo to učinili što prije? Počekajte! Ili ću vam ga danas poslati po Kolji, ako svrati k nama, ili ću vam ga sutra ponijeti sama kad pođem s knezom u šetnju«, završi ona najzad svoju nedoumicu, sva radosna što joj je pošlo za rukom riješiti svoju zadaću ovako vješto i zgodno za sve.

Naposljetku, kad su se gotovo već oprostili, kao da se knez Ščerbacki sjetio odjednom:

– Ah, da – zapita on – ne znate barem vi, mili Lave Nikolajeviču, tko je bila ona osoba što je jučer vikala iz kočije Jevgeniju Pavliču?

– To je bila Nastasja Filipovna – reče knez. – Zar vi još niste doznali da je to ona? A s njom ne znam tko je bio.

– Znam, čuo sam! – prihvati knez Ščerbacki.

– No što je značio taj dovik? To je meni, priznajem, zagonetka... meni i drugima.

Knez je Ščerbacki govorio s izvanrednim i očitim čuđenjem.

– Govorila je o nekim mjenicama Jevgenija Pavloviča – odgovori knez sasvim otvoreno – koje su od nekoga lihvara dospjele Rogožinu, po njezinoj molbi, i da će Rogožin počekati Jevgenija Pavloviča.

– Čuo sam, čuo, dragi moj kneže, ali to nije moglo biti! Nije moglo biti nikakvih mjenica u Jevgenija Pavloviča! Uz takav imetak... Istina, nekad mu se događalo, od lakomislenosti, pa i ja sam ga izbavljao... No da on uz ovoliki imetak daje lihvaru mjenice i da je u brizi za njih – to ne može biti. I ne može se on tikati i biti u takvim prijateljskim prilikama s Nastasjom Filipovnom – u tom i jest glavna zagonetka. On se kune da ne razumije ništa i ja mu potpuno vjerujem. Ali stvar je u tom, mili kneže, htjedoh zapitati vas, ne znate li vi štogod? To jest, nije li kakvim čudom dopro glas barem do vas?

– Nije, ne znam ništa, i uvjeravam vas da nisam nikako sudjelovao u tome.

– Ah, kakvi ste vi postali, kneže! Ne prepoznajem vas danas. Zar bih ja i mogao misliti da ste vi sudionik u takvom poslu?... Vi ste danas zlovoljni.

On ga zagrli i poljubi.

– To jest, sudionik u kojem »takvom« poslu? Ja ne vidim nikakvog »takvog« posla.

– Nema sumnje, ta je osoba željela nekako i u nečemu smetati Jevgeniju Pavloviču, te mu je pred svjedocima prišila svojstva kojih on nema i ne može ih imati – odgovori knez prilično suho.

Knez Lav Nikolajevič se smete, ali je ipak i dalje gledao kneza upornim, ispitljivim pogledom; no on je zašutio.

– A nisu li naprosto mjenice? Nije li baš onako kao što je rečeno jučer? – promrmlja napokon knez u nekoj nestrpljivosti.

– Ta kažem vam, rasudite sami: što može biti zajedničko između Jevgenija Pavloviča i... nje i k tomu Rogožina? Kažem vam opet, imetak je golem i ja ga dobro znam; drugomu se imetku nada od strica. Naprosto, Nastasja Filipovna...

Knez Ščerbacki opet naglo zašuti, očito zato što nije htio dalje govoriti knezu o Nastasji Filipovnoj.

– On je dakle u svakom slučaju poznaje? – zapita odjednom knez Lav Nikolajevič, pošto je pošutio časak.

– To je, čini se, bilo; vjetropir! Ali uostalom, ako je i bilo, jako je već davno, još prije, to jest, prije koje dvije-tri godine. Znao se još s Tockim. No sada nije moglo biti ništa ovakvo, tikali se zacijelo nisu nikada! I sami znate da ni ona nikako nije bila ovdje, nigdje nije bila. Mnogi još i ne znaju da se pojavila opet. Kočiju sam primijetio prije koja tri dana, ne dulje.

– Divna je kočija! – reče Adelaida.

– Jest, kočija je divna.

Oni odoše, ali u najprijateljskijem, može se reći najbratskijem raspoloženju prema knezu Lavu Nikolajeviču.

A za našega je junaka bilo u tom posjetu nešto čak i važno. Sam je dabome jako sumnjao, još od sinoć (a možda i prije), ali sve do njihova posjeta nije mogao potpuno opravdati svoje strahovanje. No sada je bilo jasno: knez Ščerbacki je dakako krivo tumačio zgodu, ali ipak je tumarao oko istine, ipak je tu razabrao spletku. (Uostalom, možda on u sebi razumijeva to i sasvim istinito – pomisli knez – samo neće izreći i zato namjerno tumači krivo.) Nadasve je bilo jasno da su se k njemu svratili sada (naročito knez Ščerbacki) jer su se nadali nekim objašnjenjima; ako je tako, onda njega drže za sudionika u spletki. Osim toga, ako je sve to ovako i ako je zaista važno, onda ona ima neku strahovitu svrhu, a kakva je to svrha? Strahota! »A i kako da zadržiš nju? Ne možeš nipošto zadržati nju kad je uvjerena u svoj cilj!« To je knez već znao po iskustvu. »Bezumnica! Bezumnica!«

Ali odviše se, odviše sabralo toga jutra i drugih nerazrješivih stvari, i sve u jedan mah, i sve je iziskivalo da se riješi odmah, tako da se knez jako rastužio. Nešto ga je zabavila Vjera Lebedeva, koja mu je došla s Ljubočkom i dugo mu nešto pripovijedala i smijala se. Za njom je došla i njezina sestra, koja je vazda bila otvorenih usta, za njima gimnazijalac, Lebedevljev sin, koji je tvrdio da je ona »Pelinova zvijezda« u apokalipsi što je pala na zemlju na izvore vodama, po tumačenju njegova oca, željeznička mreža koja se rasplela po Europi. Knez nije povjerovao da to Lebedev tumači ovako te odlučiše da će ga zapitati čim bude prilike. Od Vjere je Lebedeve doznao knez da je Keller još jučer dotumarao k njima i, sve se čini, dugo neće odustati od njih, jer je našao društvo i sprijateljio se s generalom Ivolginim; izjavio je uostalom da ostaje kod njih jedino zato da upotpuni svoje obrazovanje. Uopće su se Lebedevljeva djeca počela knezu sviđati svaki dan sve više i više. Kolje nije bilo cijeli dan: u rano se jutro otputio u Petrograd, (i Lebedev je bio također otišao po nekim svojim poslićima čim je svanulo.) Ali knez je nestrpljivo očekivao posjet Gavrile Ardalionoviča, koji mu je svakako morao doći još danas.

Došao mu je u sedam sati poslije podne, odmah nakon objeda. Čim ga je knez pogledao, sinula mu misao da barem taj gospodin zacijelo zna sve pouzdano u tančine – a i kako ne bi znao kad ima takvih pomoćnika kao što su Varvara Ardalionovna i njezin muž? Ali knežev je odnos prema Ganji bio vazda nekako osobit. Knez mu je, na primjer, povjerio posao s Burdovskim, i jako ga zamolio za to; no unatoč tomu povjerenju i koječemu što je bilo prije, ostajale su vazda između njih neke stvari o kojima kao da su uzajamno odlučili ne govoriti ništa. Knezu se činilo gdjekad da Ganja možda i želi najpotpuniju i prijateljsku iskrenost; sada, na primjer, čim je ušao, knezu se učinilo odmah: Ganja je naskroz uvjeren da je baš u taj mah nastao čas kad će se u svim stvarima probiti među njima led. (No Gavrila se Ardalionovič žurio; čekala ga je kod Lebedeva sestra; njih su dvoje hitjeli u nekom poslu.)

No ako je Ganja i zaista očekivao cijeli niz nestrpljivih pitanja, nehotičnog priopćavanja, prijateljskih očitovanja, to se dakako vrlo prevario. Za svih dvadeset minuta njegova posjeta knez je bio jako zamišljen, gotovo rastresen. Nije moglo biti očekivanih pitanja, ili da se bolje kaže, jedinoga glavnog pitanja što ga je Ganja očekivao. Onda odluči i Ganja da se temeljitije razgovori. Pripovijedao je bez prestanka za svih tih dvadeset minuta, smijao se, vodio nadasve laku, umiljatu i brzu brbljariju, ali se nije dodirnuo glavne stvari.

Ganja je između drugog pripovjedio da je Nastasja Filipovna tek četiri dana ovdje u Pavlovsku i već privlači opću pažnju. Stanuje negdje u nekoj Matroskoj ulici, u maloj, nezgrapnoj kućici, kod Darje Aleksejevne, a kočija joj je gotovo prva u Pavlovsku. Oko nje se već sjatilo cijelo jato starih i mladih obožavatelja; kočiju prate gdjekad jahači. Nastasja je Filipovna kao i prije jako izbirljiva. A ipak se oko nje skupila cijela četa; ima tko će se zauzeti za nju ako ustreba. Jedan istinski mladoženja, ljetni gost, zavadio se već zbog nje sa svojom zaručnicom; jedan starkelja general umalo što nije prokleo svoga sina. Često ona vodi sa sobom u šetnju dražesnu djevojčicu, koja ima tek šesnaest godina, daleku rodicu Darje Aleksejevne; to djevojče lijepo pjeva – tako da navečer njihova kućica privlači na sebe pažnju. Ali Nastasja se Filipovna vlada iznimno čestito, ne odijeva se raskošno, nego s neobičnim ukusom, i sve dame »zavide njezinu ukusu, krasoti i kočiji«.

– Jučerašnja ekscentrična zgoda – izbrblja se Ganja – dakako da je namjerna i dakako da ne ide u taj račun. Tko bi htio da se u čemu zadre o nju, morao bi navlas vrebati ili je oklevetati, ali i to će nabrzo biti – završi Ganja koji je očekivao da će knez sada svakako zapitati: »zašto on jučerašnju zgodu zove namjernom? I zašto će nabrzo biti?« Ali knez to nije zapitao.

O Jevgeniju Pavloviču raspripovijedao se opet Ganja sam, bez naročitih pitanja, što je bilo jako čudno, jer ga je upleo u razgovor bez ikakva povoda. Po sudu Gavrile Ardalionoviča nije Jevgenij Pavlovič poznavao Nastasju Filipovnu, on je i sada tek malo zna, a i to samo zato što ga je prije koja četiri dana netko u šetnji predstavio njoj i teško da je bio i jedan jedini put kod nje u kući, zajedno s drugima. Što se tiče mjenica, i to bi moglo biti (to Ganja zna već pouzdano). Jevgenij Pavlovič ima doduše velik imetak, ali »neke su mu imućstvene prilike zaista u nekom neredu«. U tom zanimljivom pitanju pretrgne Ganja u jedan mah. O jučerašnjem istupu Nastasje Filipovne nije izrekao ni jednu jedincatu riječ, osim onoga što je rekao letimice još prije. Naposljetku došla po Ganju Varvara Ardalionovna, proboravila časak, izjavila (također nezapitana) da će Jevgenij Pavlovič ostati danas, a možda i sutra, u Petrogradu, da je i muž njezin (Ivan Petrovič Pticin) također u Petrogradu, teško da nije po poslovima Jevgenija Pavloviča, i da se ondje zaista dogodilo nešto. Na odlasku nadovezala još da je Lizaveta Prokofjevna danas vraške volje, ali najčudnije je to što se Aglaja posvađala s cijelom obitelji, ne samo s ocem i majkom, nego i s objema sestrama, i »da to nikako ne valja«. Kad je priopćila kao letimice ovu posljednju vijest (koja je knezu značila neobično mnogo), odoše bratac i sestrica. O poslu s »Pavliščevljevim sinom« nije Ganječka također spominjao ni riječi, možda od lažne skromnosti, možda »štedeći kneževa čuvstva«, no knez mu je ipak još jedan put zahvalio što je marno dokončao stvar.

Knez se jako poveseli što su ga napokon ostavili sama; siđe s terase, prijeđe cestu i uđe u park; taj »korak« nije bio od onih o kojima razmišljaju, želio je razmisliti i odlučiti o jednom koraku. Ali nego od onih o kojima baš ne razmišljaju, nego na koje se prosto odlučuju; silno je poželio odjednom ostaviti sve to i vratiti se otkud je došao, nekamo što dalje, u zabit, otići odmah pa se i ne opraštati ni s kim. Osjećao je, ako samo ostane ovdje makar i nekoliko dana još, da će svakako zagreznuti nepovratno u taj svijet i taj će mu svijet odsad biti dosuđen. Ali nije razmišljao ni deset minuta, nego odmah odluči da »ne može« bježati, da bi to graničilo s kukavštinom, da pred njim stoje takve zadaće te on sad i nema nikakva prava ne rješavati ih, ili barem ne upinjati iz svih sila kako bi ih riješio. U takvim se mislima vrati kući, a teško da je šetao i četvrt sata. Bio je u taj čas sasvim nesretan.

Lebedeva sve još nije bilo doma, tako da je pred večer provalio knezu Kelleru, koji nije bio doduše pijan, ali je bio pun očitovanja i priznanja. Izjavio je naprečac kako je došao zato da ispripovijeda knezu sav svoj život, a zbog toga je i ostao u Pavlovsku. Istjerati ga nije mogao nikako: ne bi on otišao ni za što. Keller se spremio govoriti jako dugo i jako nesklapno, no odjednom, gotovo iza prvih riječi, preskočio je na završetak i izjavio da je toliko bio izgubio »svaku sjenu morala« (ujedno od nevjere u Svevišnjega) te je čak i krao.

– Zamislite to!

– Slušajte, Keller, ja na vašem mjestu ne bih to niti priznavao ako baš ne moram – započe knez – a uostalom, vi možda namjerno uvjeravate sebe?

– Vama, jedinom vama, i jedino zato da pomognem svojemu razvitku! Nikomu više; umrijet ću i u mrtvačkoj ću haljini odnijeti svoju tajnu! Ali da vi znate, kneže, da vi samo znate kako je u naše vrijeme teško dobaviti novac! Otkud bih mogao, dopustite da vas zapitam nakon toga? Jedini je odgovor: »donesi zlata i alemova, za njih ćemo dati«, to jest, baš ono što ja nemam. Možete li vi zamisliti to? Rasrdio sam se naposljetku. Stajao sam, stajao. »A za smaragde ćete, kažem, dati?« – »I za smaragde ću, kaže, dati«. – »No pa divota«, kažem, nataknem šešir i iziđem; vrag vas odnio, vi nitkovi! Tako mi Boga!

– A zar ste vi imali smaragda?

– Otkud meni smaragdi! Oh, kneže, kako vi promatrate život svijetlo i nevino, može se čak reći, idilski!

Naposljetku nije se sažalio knezu, nego se on nekako zastidio. Čak mu se javila i misao: »Ne bi li se moglo dobrim utjecajem učiniti štogod od toga čovjeka?« Svoj vlastiti utjecaj smatrao je zbog nekih razloga jako neprikladnim – nije zbog umanjivanja samoga sebe, nego zbog nekog osobitog pogleda na prilike. Malo-pomalo zavezli se oni u razgovor, pa i toliko da im se nije htjelo razilaziti. Keller je s neobičnom spremnošću priznavao takve stvari da se nije moglo ni zamisliti kako čovjek može i pripovijedati o takvim stvarima. Kad je započinjao što pripovijedati, uvjeravao je pouzdano da se kaje i da je u duši »pun suza«, a onamo je pripovijedao tako kao da se ponosi svojim djelom i u isti mah gdjekada tako smiješno da su naposljetku on i knez hihotali kao ludi.

– Glavno je da je u vama neka djetinja povjerljivost i neobična istinitost – reče naposljetku knez. – Znate li da već tim samim okajavate vrlo mnogo?

– Plemenit sam, plemenit, viteški plemeniti – potvrdi Keller ganut. – No znate, kneže, sve je samo u maštama, i da tako kažem, u junaštvu, ali se zbiljski ne stvara nikada! A zašto je tako? Ne mogu ni razumjeti.

– Ne očajavajte! Sad se može pouzdano reći da ste mi raskrili svu svoju dušu; meni se barem čini da se ovomu što ste pripovjedili ne može sada dometnuti ništa više, je li tako?

– Ne može se?! – uzvikne Keller nekako žaleći. – O, kneže, koliko vi još, rekao bih, švicarski razumijevate čovjeka!

– Zar se još može dometnuti? – reče knez u plahu čudu. – Čemu ste se dakle nadali od mene, Keller, recite, molim vas, i zašto ste došli sa svojom ispoviješću?

– Od vas? Čemu sam se nadao? Prvo, ugodno je pogledati i samu vašu prostodušnost; ugodno je posjedjeti s vama i razgovoriti se; ja barem znam da je preda mnom najvrlija ličnost, a drugo... drugo...

On se smeo.

– Možda ste htjeli uzajmiti novca? – pomogne mu knez jako ozbiljno i priprosto, čak i kao nešto plaho.

Keller se trgnuo; brzo, u čudu kao i prije, pogledao knezu ravno u oči i silno gurnuo šakom o stol.

– No, time vi i bunite čovjeka do kraja! Molim vas, kneže: kakva li je to prostodušnost, kakva nevinost, za koju se nije čulo ni u zlatnom vijeku, kad vi odjednom u taj isti mah probijate čovjeka naskroz, kao strijela, tolikom predubokom psihologijom promatranja. No dopustite, kneže, to iziskuje objašnjenje, jer sam... ja sam naprosto smeten! Razumije se, na koncu konca, moja je svrha bila uzajmiti novca, no vi ste me za novac zapitali tako kao da u tom ne nalazite ništa pokudno, kao da tako i treba biti.

– Pa... od vas i treba biti tako.

– I vi se ne zgražate?

– A... na što?

– Slušajte, kneže, ja sam ovdje ostao od sinoć, prvo, od naročita štovanja za francuskog nadbiskupa Bourdalouea[40] (kod Lebedeva smo do tri sata odčepljivali boce), a drugo, i glavno, (i evo se križam svim križevima da govorim istinsku istinu!) ostao sam zato što sam htio, kako se kaže, kad vam priopćim svoju potpunu srdačnu ispovijest, da tim samim pomognem svojemu vlastitomu razvitku: s tom sam mišlju i zaspao u četiri sata, polijevajući se suzama. Vjerujete li sada najplemenitijemu licu: u taj isti čas, kad me je hvatao san, a bio sam iskreno pun unutarnjih i rekao bih vanjskih suza (jer sam naposljetku ridao, sjećam se toga!), pala mi na pamet jedna paklena misao: »A što, ne bih li od njega, na koncu konca, iza ispovijedi, uzajmio novca?« Na taj sam način spremio ispovijest, rekao bih, kao kakav »pokajnik u suzama«, s tom namjerom da tim suzama razmekšan put pa da se vi razblažite i meni odbrojite sto pedeset rubljića. Nije li to po vašem sudu podlo?

– To zacijelo nije istina, nego se jednostavno složilo jedno s drugim. Sastale se dvije misli, to se događa jako često. Meni se događalo neprestano. Ja uostalom sudim da to ne valja, i znate, Keller, zbog toga i korim sebe najviše. Kao da ste mi sad ispripovijedali mene samoga. Događalo mi se čak i to da sam gdjekad mislio – nastavi knez jako ozbiljno, zainteresiran istinski i duboko – da je tako i svim ljudima, pa sam bio započeo i odobravati sebi, jer strašno se teško boriti s tim dvojnim mislima; ja sam to iskusio. Bog bi znao kako se te misli javljaju i rađaju. Ali eto vi to sami zovete baš podlošću! Sada ću i ja početi se opet bojati tih misli. Bilo kako mu drago, ja vama nisam sudac. Ni po mojem se sudu ne može to ipak nazvati baš podlošću; što mislite vi? Lukavo ste smislili da suzama izmamite novca, ali evo se i sami kunete da je vaša ispovijed imala i drugu svrhu, plemenitu, a nije samo novčanu; što se pak tiče novca, on vam treba za bančenje, je li? A to je već nakon ovakve ispovijedi, razumije se, malodušnost. Ali kako da se i okanite u jedan čas bančenja? Ta to se ne može. Što biste dakle učinili? Najbolje je prepustiti vašoj vlastitoj savjesti; što mislite?

Knez je s iznimnim interesom gledao Kellera. Pitanje o dvojnim mislima zanimalo ga je očito već odavno.

– No, zašto vas nakon toga nazivaju idiotom, ne razumijem ja! – klikne Keller.

Knez se zacrveni malo.

– Propovjednik Bourdaloue ne bi poštedio čovjeka, ali vi ste poštedjeli čovjeka i prosudili ste me čovječanski! Za kaznu sebi i da pokažem da sam tronut, neću ja sto i pedeset rubalja, dajte mi samo dvadeset i pet rubalja, i dosta je! To je sve što mi treba, barem za dva tjedna. Prije dva tjedna neću doći po novac. Htio sam obdariti Agašku, ali nije ona zavrijedila. O, mili kneže, blagoslovio vas Gospod!

Ušao je naposljetku Lebedev, koji se tek bio vratio, a kad je opazio u Kellerovim rukama banku od dvadeset i pet rubalja, namrštio se. Ali Keller, čim je osjetio da je pri novcu, požurio se otići te je odmah nestao. Lebedev ga mahom stao ogovarati.

– Vi ste nepravedni, on se zaista iskreno kajao – primijeti naposljetku knez.

– Ta što je do kajanja! Baš onako kao i ja jučer: »nitkov, nitkov«, a onamo su puke riječi!

– Bile su vam dakle puke riječi? A ja sam bio mislio...

– No, evo vama, vama jedinomu, izjavljujem istinu, jer vi prozirete čovjeka: i riječi, i zbilja, i laž, i istina, sve je u mene zajedno i sasvim iskreno. Istina i zbilja sastoje se u mene od istinskog kajanja; vjerovali ili ne vjerovali, evo ću se zakleti; a riječi se i laž sastoji od paklene (i svagda nazočne) misli da bih i tu ulovio čovjeka, da bih se okoristio i kroz suze pokajnice! Tako mi Boga, istina je! Drugomu ne bih rekao – nasmijao bi se on ili pljunuo; ali vi ćete, kneže, rasuditi čovječanski.

– No eto, baš tako je i on meni govorio maločas – klikne knez – i obojica kao da se hvalite! Vi mene i zadivljujete, ali on je iskreniji od vas, a vi ste to preobratili u pravi zanat. No, pustite to, ne mrštite se, Lebedev, i ne polažite ruku na srce. Niste li mi možda nešto htjeli reći? Ne dolazite vi uzalud, znam ja...

Lebedev se opet stao kreveljiti i kriviti.

– Čekao sam vas cijeli dan da vam zadam pitanje; odgovorite bar jedanput u životu istinu od prve riječi: jeste li vi išta sudjelovali u toj jučerašnjoj kočiji ili niste?

Lebedev se opet stao kreveljiti, cerekati, trti ruke, naposljetku udario kihati, ali sve se još nije nakanjivao da išta rekne.

– Vidim da ste sudjelovali.

– Ali neizravno, jedino neizravno! Govorim istinsku istinu! Sudjelovao sam samo time što sam za vremena javio izvjesnoj osobi da se kod mene skupilo takvo društvo i da su nazočna neka lica.

– Ja znam da ste onamo poslali sina, on mi je sam rekao maločas, no kakva je to spletka! – uzvikne knez nestrpljivo.

– Nije moja spletka, nije moja – odmahivao je Lebedev – tu su drugi, i prije, rekao bih, fantazija nego spletka.

– Ali što je u stvari, razjasnite, za Boga miloga! Zar vi ne razumijete da se to tiče baš mene? Ta tu se ocrnjuje Jevgenij Pavlovič.

– Kneže! Svijetli kneže! – opet se stao kriviti Lebedev. – Vi ne dopuštate da govorim svu istinu; ta ja sam vam već započinjao istinu; počesto; vi mi niste dopustili da nastavim...

Knez pošuti i razmisli.

– No, dobro je; govorite istinu – izgovori teško, očito nakon velike borbe.

– Aglaja Ivanovna... – započe odmah Lebedev.

– Šutite, šutite! – zavikne knez bijesno i zacrveni se sav od negodovanja, a možda i od stida. – Ne može to biti, sve je to besmislica! Sve ste to izmislili vi sami, ili isto takvi luđaci. I da nisam nikad više čuo to od vas!

U kasnu večer, već u jedanaest sati, dođe Kolja sa svom silom glasova. Vijesti su mu bile dvojake: petrogradske i pavlovske. Nabrzo je ispripovijedao glavne petrogradske vijesti (ponajviše o Ipolitu i o jučerašnjoj zgodi), da se onda kasnije opet svrati na njih, i prešao brže na pavlovske vijesti. Prije tri sata vratio se on iz Petrograda, nije svratio knezu, nego se otputio ravno k Jepančinima. »Ondje je prava strahota!« Razumije se, na prvom je mjestu kočija, ali zacijelo se tu dogodilo još nešto što on i knez ne znaju. »Razumije se, nisam uhodio i nisam nikoga htio pitati; uostalom, primili su me lijepo, tako lijepo kako se nisam niti nadao; ali o vama, kneže, niti riječi!« Najglavnije je i najzanimljivije to da se Aglaja maločas svadila sa svojima zbog Ganje. Kakve su bile potankosti, ne zna on, ali samo je zbog Ganje (zamislite to!) – pa i silno se svađaju, dakle je nešto važno. General je došao kasno, došao namršten, došao s Jevgenijem Pavlovičem, kojega su izravno primili, a Jevgenij je Pavlovič divne volje i mio. Najglavnija je pak vijest da je Lizaveta Prokofjevna, bez ikakve buke, pozvala k sebi Varvaru Ardalionovnu, koja je sjedila kod gospođica, te ju je konačno istjerala iz kuće, uostalom na najuljudniji način – »čuo sam od same Varje«. Ali kad je Varja izišla od Lizavete Prokofjevne i oprostila se s gospođicama, nisu one niti znale da je zanavijek otpravljena iz kuće i posljednji se put oprašta od njih.

– No Varvara je Ardalionovna bila u sedam sati kod mene? – zapita začuđeni knez.

– A istjerali su je između sedam i osam ili osam sati. Jako mi je žao Varje, žao mi je Ganje... u njih su, nema sumnje, uvijek spletke, bez toga ne mogu biti. I nikad nisam mogao doznati što oni snuju, a i ne želim doznati. Ali uvjeravam vas, mili, dobri moj kneže, Ganja ima srca. On je čovjek koji je dabome propao u mnogom pogledu, ali u mnogom pogledu ima u njega takvih crta koje je vrijedno potražiti da se nađu, te ja nikad neću sebi oprostiti što ga nisam razumijevao prije... Ne znam da li da i dalje odlazim onamo, nakon te zgode s Varjom. Istina je, ja sam se od samoga početka držao sasvim nezavisno i za sebe, no ipak moram razmisliti.

– Ne trebate odviše žaliti brata – primijeti knez. – Ako je stvar već dotjerala dotle, onda je Gavrila Ardalionovič u očima Lizavete Prokofjevne opasan, dakle se učvršćuju neke njegove nade.

– Što, kakve nade! – uzvikne Kolja u čudu. – Zar vi mislite da Aglaja... ne može to biti!

Knez je šutio.

– Vi ste kneže, strašan skeptik – nadoveže Kolja nakon dvije-tri minute. – Opažam da vi od nekoga vremena postajete izniman skeptik; počinjete ničemu ne vjerovati i sve zamišljati... A jesam li pravo upotrijebio u ovoj prilici riječ »skeptik«?

– Mislim da ste je pravo upotrijebili, premda uostalom ne znam pouzdano ni sam.

– Ali ja se odričem riječi »skeptik«, našao sam novo objašnjenje – uzvikne odjednom Kolja. – Vi niste skeptik, nego ljubomornik! Vi ste vraški ljubomorni na Ganju zbog neke ponosne gospođice!

Kad je Kolja to izrekao, skoči i zahihoće tako kako se možda nije smijao još nikada. Opazio Kolja da se knez sav zacrvenio, pa zahihotao još jače; silno mu se svidjela misao da je knez ljubomoran na Aglaju, ali je odmah zašutio čim je primijetio da se knez iskreno ogorčio. Onda su još sat i pol razgovarali jako ozbiljno i pomno.

Sutradan je knez zbog nekog neodgodiva posla proveo u Petrogradu cijelo prijepodne. Kad se vraćao u Pavlovsk, već u pet sati poslije podne, sastao se na željezničkoj stanici s Ivanom Fjodorovičem. Taj ga brže uhvatio za ruku, ogledao se oko sebe, kao da je zaplašen, i povukao kneza sa sobom u vagon prvoga razreda da putuju zajedno. Ginuo je od želje da se razgovori o nečem važnom.

– Prvo, mili kneže, ne srdi se ti na mene, a ako je štogod bilo s moje strane, zaboravi. Bio bih sam još jučer zašao k tebi, ali nisam znao što o tom misli Lizaveta Prokofjevna... Kod mene doma... pravi je pakao, nastanila se zagonetna sfinga, a ja obilazim, ništa ne razumijem. A što se tiče tebe, ti si po mojem sudu manje kriv od svih nas, premda je dabome mnogo izišlo od tebe. Vidiš, kneže, ugodno je biti filantrop, ali nije jako ugodno. Možda si već i sam okusio plodove. Ja dabome volim dobrotu i cijenim Lizavetu Prokofjevnu, ali...

General je još dugo nastavljao ovako, no riječi su mu bile začudo bez veze. Vidjelo se da ga je iznimno potreslo i zbunilo nešto što on do krajnosti ne razumije.

– Meni nema sumnje da ti tu nisi nikako upleten – iskazao se naposljetku jasnije – ali nas nemoj neko vrijeme pohađati, molim te prijateljski, dok ne puhne drugi vjetar. Što se pak tiče Jevgenija Pavloviča – poviče on s neobičnim žarom – sve je to besmislena kleveta, kleveta nad klevetama! To je osvada, to je spletka, želja da se sve razruši i da se mi zavadimo. Vidiš, kneže, kažem ti u uho: između nas i Jevgenija Pavloviča nije izrečena još ni jedna riječ, razumiješ? Mi nismo ničim vezani – ali ta se riječ može reći, pa možda i jako brzo! Ona hoće, dakle, da naškodi! A zašto, čemu – ne razumijem! Čudna žena, ekscentrična žena, toliko je se bojim da gotovo i ne spavam. I kakva je kočija, konji bijelci, i to je chic, baš ono što se francuski zove chic! Tko njoj to daje? Tako mi Boga, zgriješio sam, pomislio sam prekjučer na Jevgenija Pavloviča. Ali se sad vidi da to ne može biti, a ako ne može biti, zašto ona želi raskvariti? Eto to je zagonetka! Da očuva uz sebe Jevgenija Pavloviča? Ali ja ti kažem opet, i evo ti križa, da on nije poznat s njom i da su te mjenice izmišljotine! I s takvom mu bezobraznošću dovikuje preko ulice: ti! Prava pravcata zavjera! Jasna je stvar da se to mora odbiti s prezirom i da se Jevgenij Pavlovič mora cijeniti još i dvostruko. Tako sam ja izjavio i Lizaveti Prokofjevnoj. Sada ću ti iskazati najintimniju misao: tvrdo sam uvjeren da ona sve to čini za osobnu osvetu meni, sjećaš se, zbog nekadašnjega, premda joj ja nisam skrivio nikad i ništa. Crvenim se već od same uspomene. Evo se sada javila opet, a ja sam mislio da je sasvim nestala. Gdje li je taj Rogožin, recite, molim vas? Mislio sam da je ona već odavno gospođa Rogožina.

Jednom riječju, bio se čovjek sasvim smeo. Za puta je gotovo cijeli sat govorio samo on, zadavao pitanja, sam ih rješavao, stiskao knezu ruku i barem o tom jednom uvjerio kneza da i ne misli sumnjati na njega za išta. To je knezu bilo važno. Završio je s pripoviješću o rođenom stricu Jevgenija Pavloviča, šefu neke kancelarije u Petrogradu »na uglednu mjestu, ima mu sedamdeset godina, viveur, gastronom i uopće ugodan starkelja... Ha-ha! Ja znam da je on čuo za Nastasju Filipovnu, pa i otimao se za njom. Svratio sam se malo prije k njemu; ne prima, bolešljiv je, ali je bogat, bogat, ugledan i... Bog mu dao zdravlja još mnogo ljeta, no ipak će sve dopasti Jevgeniju Pavloviču... Da, da... ali ja se ipak bojim! Ne razumijem čega, ali se bojim... Kao da nešto lebdi u zraku, kao da leti šišmiš, bijeda, bojim se, bojim se!...«

I naposljetku, tek preksutradan, kako smo već napisali gore, formalno se izmirili Jepančini s knezom Lavom Nikolajevičem.

XII
Bilo je sedam sati poslije podne; knez se spremao otići u park.

Odjednom mu Lizaveta Prokofjevna sama došla na terasu.

– Prvo, da se nisi usudio niti misliti – započe ona – da sam te došla moliti za oprost. Besmislica! Ti si kriv, strašno kriv.

Knez je šutio.

– Jesi li kriv ili nisi?

– Toliko koliko i vi. Uostalom, ni ja, ni vi, ni oboje zajedno nismo ništa skrivili namjerno. Prekjučer sam smatrao sebe krivim, ali sam sada rasudio da nije tako.

– Ti dakle ovako! No, dobro; slušaj dakle i sjedni, jer ja ne kanim stajati.

Sjeli su oboje.

– Drugo, ni riječi o zlobnim dječacima! Posjedjet ću s tobom i razgovorit ću se deset minuta; došla sam k tebi da se obavijestim (a ti si mislio bogzna što?), i ako ti i jednu riječ pisneš o drskim dječacima, ustajem i odlazim i sasvim prekidam s tobom.

– Dobro – odgovori knez.

– Dopusti da te zapitam: jesi li ti prije dva ili dva i pol mjeseca, oko Uskrsa, izvolio poslati Aglaji pismo?

– Pa-a... jesam.

– S kakvom svrhom? Što je bilo u pismu? Pokaži pismo!

Lizaveti su Prokofjevnoj plamtjele oči, gotovo je drhtala od nestrpljivosti.

– Nemam ja pismo – začudi se i pokunji se knez strahovito – ako ga ima i ako je čitavo, onda je u Aglaje Ivanovne.

– Ne ševrdaj! Što si pisao?

– Ne ševrdam i ničega se ne bojim. Ne vidim nikakva razloga zašto ne bih pisao...

– Šuti! Kasnije ćeš govoriti. Što je bilo u pismu? Zašto si se zacrvenio?

Knez razmisli.

– Ne znam vaših misli, Lizaveta Prokofjevna. Vidim samo da vam se to pismo ne mili nikako. Priznajte i sami, ja bih mogao uskratiti vam odgovor na to pitanje; no da bih vam pokazao kako se ne bojim zbog pisma i ne žalim što sam ga pisao, i nipošto se ne crvenim zbog njega (knez se zacrvenio gotovo još dvostruko), reći ću vam to pismo, jer mi se čini da ga znam naizust.

Kad je to izrekao, uze kazivati pismo gotovo riječ po riječ kako je bilo.

– To je trabunjanje! A što bi po tvojem sudu značila ta besmislica? – oštro ga zapita Lizaveta Prokofjevna, pošto je s neobičnom pažnjom saslušala pismo.

– I sam ne znam sasvim; znam da je moje čuvstvo bilo iskreno. Ondje su mi se događali trenuci potpuna života i izvanrednih nada.

– Kakvih nada?

– Teško je objasniti, samo nije onih nada o kojima vi možda sada mislite. Nada... no, jednom riječju, nada o budućnosti, i radosti što ja možda nisam ondje tuđinac, nisam stranac. Odjednom mi je silno omiljelo u zavičaju. Jednog sunčanog jutra prihvatio sam pero i napisao joj pismo; zašto njoj – ne znam. Ta gdjekada želiš imati uza se prijatelja; očito sam i ja poželio prijatelja... – dometne knez nakon šutnje.

– Jesi li ti zaljubljen?

– N-nisam. Ja... ja sam joj pisao kao sestri; i potpisao sam se bratom.

– Hm! namjerno; razumijem.

– Jako mi je teško odgovarati vam na pitanja, Lizaveta Prokofjevna.

– Znam da ti je teško, ali mene se ne tiče što je tebi teško. Slušaj, odgovaraj mi istinu, kao pred Bogom: lažeš li ti meni ili ne lažeš?

– Ne lažem.

– Govoriš li istinu da nisi zaljubljen?

– Čini mi se, pravu istinu.

– Vidi ga sad, »čini ti se«! Je li ti kazivao deran?

– Zamolio sam Nikolaja Ardalionoviča...

– Deran! Deran! – prekine ga Lizaveta Prokofjevna žestoko. – Ne želim znati ni za kakvog Nikolaja Ardalionoviča! Deran!

– Nikolaj Ardalionovič...

– Deran, kažem ti!

– Ne, nije deran, nego Nikolaj Ardalionovič – odgovori napokon knez čvrsto, iako prilično tiho.

– No, dobro, golube, dobro! To ću ja tebi priračunati.

Jedan je časak prevladala svoju uzbuđenost i odmarala se.

– A što je »bijedni vitez?«

– Nikako ne znam; to je bilo bez mene; neka šala.

– Baš je ugodno ovako sve odjednom saznati! A zar se ona mogla zainteresirati za tebe? Ta sama je tebe zvala »izmetom« i »idiotom«.

– Mogli ste mi to i ne reći – primijeti knez prijekorno, ali gotovo šapatom.

– Ne srdi se. Djevojka je svojevoljna, bezumna, razmažena – ako zavoli, svakako će naglas grditi i podrugivati se u oči; i ja sam bila baš takva. Ali nemoj da se poneseš, molim te, golube, nije tvoja; ne želim vjerovati u to, i nikad neće biti! Kažem zato da bi se odmah znao ravnati. Slušaj, zakuni se da nisi oženjen onom.

– Lizaveta Prokofjevna, što vi to, molim vas! – gotovo je odskočio knez u čudu.

– Ali ti se umalo nisi oženio.

– Umalo se nisam oženio – prošapće knez i ponikne glavom.

– Što je, jesi li zaljubljen u nju, ako je tako? Jesi li sada došao zbog nje? Zbog te?

– Nisam zato doputovao da se oženim – odgovori knez.

– Je li tebi išta sveto na svijetu?

– Jest.

– Zakuni se da nisi došao radi toga da se oženiš onom.

– Kunem se čime vas volja!

– Vjerujem; poljubi me! Dahnula sam napokon slobodno; ali znaj: ne voli tebe Aglaja, i ravnaj se prema tome, i neće ona poći za tebe dok ja živim! Jesi li čuo?

– Čuo sam.

Knez se toliko crvenio da nije mogao ravno gledati u Lizavetu Prokofjevnu.

– Zarovaši dakle! Očekivala sam tebe kao providnost (nisi to zavrijedio!), noću sam suzama polijevala uzglavlje – nije za tobom, golube, ne vodi brige, imam ja svoj, drugi jad, vječit i navijek jedan isti. Ali evo zašto sam očekivala tebe s tolikom nestrpljivošću: sve ja još vjerujem da je sam Bog poslao meni tebe za prijatelja i za rođenoga brata. Nemam uza se nikoga, osim starice Bjelokonske, a i ona je odletjela, i uz to je od starosti oglupavjela kao panj. Sada mi odgovaraj naprosto: da ili ne. Znaš li zašto je ona prekjučer vikala iz kočije?

– Poštene mi riječi, nisam sudjelovao u tom i ne znam ništa.

– Dovoljno je, vjerujem. Sada su i u mene drugačije misli o tom, no jučer sam izjutra krivila još za sve Jevgenija Pavloviča. Cijeli prekjučerašnji dan i jučer izjutra. Sada se dakako moram složiti s njima: očito je da su se njemu podrugivali kao glupanu, čemu, zašto, zbog čega (već to je samo sumnjivo! a i ne pristaje!) – ali neće Aglaja poći za njega, to ja tebi kažem! Neka je on valjan čovjek, ali tako će biti. I prije sam se kolebala, no sada sam odlučila već zacijelo: »položite najprije mene u lijes i zakopajte me u zemlju, a onda udajte kćer«, evo to sam ja danas odbrusila Ivanu Fjodoroviču. Vidiš da se ja u tebe uzdam, vidiš?

– Vidim i razumijem.

Lizaveta je Prokofjevna pronicavo promatrala kneza: možda je jako željela doznati kako ga se doima glas o Jevgeniju Pavloviču.

– O Gavrili Ivolginu ne znaš ništa?

– To jest... znam mnogo.

– Jesi li znao ili nisi da je on u vezi s Aglajom?

– Nikako nisam znao – začudi se pa i zadršće knez. – Što, vi kažete, Gavrila je Ardalionovič u vezi s Aglajom Ivanovnom? Ne može biti!

– Tek nedavno. Sestra mu je svu zimu krčila put, radila kao krtica.

– Ja ne vjerujem – čvrsto ponovi knez nakon nekog razmišljanja i uzbuđenosti. – Kad bi to bilo, zacijelo bih znao.

– On bi ti valjda došao i na tvojim bi grudima priznao u suzama! Kakav si ti bezazlenjak, bezazlenjak! Svi te varaju kao... kao... I zar te nije stid da njemu vjeruješ? Zar ne vidiš da te je on svega smotao?

– Znam dobro da on mene ponekad vara – izgovori knez nerado, u pola glasa – i on zna da ja to znam... – nadoveže i ne izgovori do kraja.

– Znaš, a povjeravaš mu se! To još treba! Uostalom, od tebe i mora da bude tako. I čemu se čudim! Gospode! Ta je li bio ikada još ovakav čovjek! Pi! A znaš li da je Ganjka, ili da je Varka dovela nju u vezu s Nastasjom Filipovnom?

– Koga?! – klikne knez.

– Aglaju.

– Ne vjerujem! Ne može to biti! U koju svrhu?

On skoči sa stolice.

– Ne vjerujem ni ja premda ima dokaza. Djevojka je svojevoljna, djevojka je fantastična, djevojka je luda! Zla djevojka, zla, zla! Tvrdit ću tisuću godina da je zla! Sve su mi one sada takve, čak i ona mlitavica, Aleksandra, no ta se već sasvim raslobodila. Ali ni ja ne vjerujem! Možda stoga što ne želim vjerovati – nadoveže sama sebi. – Zašto nisi dolazio? – odjednom se okrene opet knezu. – Zašto nisi dolazio za sva ta tri dana? – dovikne mu nestrpljivo po drugi put.

Knez započe kazivati svoje razloge, ali ona ga opet prekine.

– Svi eto drže tebe za glupana i varaju te! Jučer si odlazio u grad; okladila bih se, klečao si, molio si onoga nitkova neka primi deset tisuća!

– Nipošto, nisam ni mislio. Nisam ga ni vidio, a osim toga nije on nitkov. Dobio sam od njega pismo.

– Pokaži pismo!

Knez izvadi iz lisnice list i dade ga Lizaveti Prokofjevnoj. U listu je pisalo:

»Milostivi gospodine, ja dakako nemam u ljudskim očima ni najmanjeg prava na samoljublje. Po ljudskom sam sudu odviše ništav za to. Ali to je u ljudskim očima, a nije u vašim. Prejako sam se uvjerio da ste vi, milostivi gospodine, možda bolji od drugih. Ne slažem se s Doktorenkom i razilazim se s njim u tom uvjerenju. Neću nikad primiti od vas ni kopjejke, ali vi ste pomogli mojoj majci i zato vam moram biti zahvalan, makar i zbog slabosti. Svakako ja na vas gledam drugačije, i smatrao sam potrebnim vas izvijestiti. A nakon toga mislim da među nama ne može više biti nikakve veze. Antip Burdovski«.

»P. S. Svota koja nedostaje do dvjesto rubalja isplatit će vam se pouzdano tijekom vremena.«

– Kakva je to besmislica! – završi Lizaveta Prokofjevna, bacajući list natrag. – Nije vrijedilo ni da čitam. Što se ti smješkaš?

– Priznajte sami da je i vama godilo pročitati.

– Što?! To trabunjanje prožeto taštinom! Pa zar ti ne vidiš da su svi oni pomjerili pameću od ponosa i taštine?

– Jest, no ipak je on priznao krivnju, prekinuo je s Doktorenkom, i što je taštiji, to je teže bilo toj njegovoj taštini. Oh, kakvo ste vi malo djetešce, Lizaveta Prokofjevna!

– Hoćeš li od mene na koncu izvući pljusku?

– Neću, nikako ne kanim. I to zato što se vi veselite pismu, a krijete to. Zašto se stidite svojih čuvstava? Tako je kod vas u svemu.

– Da odsad nisi ni koraknuo k meni – skoči Lizaveta Prokofjevna i problijedi od gnjeva – da odsad nisi nikad više ni zavirio u moju kuću!

– A za tri ćete dana doći sami i pozvat ćete me k sebi... No, kako vas nije stid? To su vaša najbolja čuvstva, čemu ih se stidite? Samo mučite sami sebe.

– Umrijet ću, a neću te pozvati nikada! Zaboravit ću tvoje ime! Zaboravila sam!

Ona poleti van od kneza.

– Meni je i bez vas već zabranjeno da vam ne smijem dolaziti! – dovikne knez za njom.

– Što-o? Tko ti je zabranio?

Okrene se toga trena kao da ju je tko ubo iglom. Knez se uze skanjivati bi li joj odgovorio; osjetio je da se izlanuo iznenada, ali jako.

– Tko ti je zabranio? – poviče Lizaveta Prokofjevna bijesno.

– Zabranjuje mi Aglaja Ivanovna...

– Kada? Ta go-vo-ri!!!

– Maloprije mi je javila da se nisam usudio nikada više dolaziti k vama.

Lizaveta Prokofjevna stala, sva se zapanjila, ali je razmišljala.

– Što je poslala? Koga je poslala? Po dječaku? Poručila? – naglo poviče opet.

– Dobio sam pismo – reče knez.

– Gdje je? Daj! Odmah!

Knez razmisli časkom, ali onda izvadi iz džepa na prsluku nemarno otrgnut komadić papira na kojem je bilo napisano:

»Kneže Lave Nikolajeviču! Ako nakon svega što je bilo kanite vi zadiviti mene posjetom u našem ljetnikovcu, budite uvjereni da mene nećete naći u broju onih koji se raduju. Aglaja Jepančina«.

Lizaveta je Prokofjevna promišljala časak; onda je naglo poletjela knezu, uhvatila ga za ruku i povukla ga za sobom.

– Odmah! Hajde! Baš navlaš odmah, ovoga časa! – uzviknula je u nastupu neobične uzbuđenosti i nestrpljivosti.

– Ta vi mene podvrgavate...

– Čemu? Nedužni bezazlenjače! Baš kao da i nisi muškarac! No, sada ću ja sama da vidim sve, svojim očima...

– Pustite barem da dohvatim šešir...

– Evo ti tvoj gadni šešir, hajdemo! Ni fazonu nisi znao odabrati ukusnu!... To je ona... to je ona iza onoga maloprije... to je u groznici – mrmljala je Lizaveta Prokofjevna, vukla za sobom kneza i ni na časak mu nije ispuštala ruku. – Maločas sam se zauzela za tebe, rekla sam naglas da si glupan što ne dolaziš... inače ona ne bi napisala takav besmislen list! Nedoličan list. Nedoličan plemenitoj, dobro odgojenoj, umnoj, umnoj djevojci!... Hm... – nastavi ona – ili... ili možda... možda joj je samoj bilo mrsko što ne dolaziš, ali nije smislila da se idiotu ne smije pisati ovako, jer će on razumjeti doslovno, kako se i dogodilo. Što ti prisluškuješ? – poviče kad je primijetila da se izlanula. – Njoj treba takav lakrdijaš kao što si ti, odavno ga nije vidjela, eto zašto ona zove tebe! I ja se veselim, veselim se što će te ona sada pročerupati, veselim se! I zaslužio si. A ona to zna, oh, još kako zna!...

Treći dio
I
Vazda se tuže da kod nas nema praktičnih ljudi; da, na primjer, političkih ljudi ima mnogo, generala također mnogo; raznih upravitelja koliko god ustreba, odmah se može naći kakvih želiš – ali nema praktičnih ljudi. Svi se barem tuže da ih nema. Kažu čak i to da na nekim željeznicama nema ni valjanih službenika; u pokojem opet parobrodarskom društvu kažu da se ne može uvesti bar koliko-toliko snošljiva administracija. Sad čuješ da su se na nekoj tek otvorenoj željezničkoj pruzi sudarili vagoni ili se most provalio pod njima; sad pišu da je vlak gotovo prezimio usred snježne poljane: otputovali na nekoliko sati, a prestajali u snijegu pet dana. Sad pripovijedaju da mnoge tisuće pudova robe gnjiju na istome mjestu po dva i po tri mjeseca i čekaju da budu otpremljene. A sad pričaju (uostalom, to se i ne vjeruje), jedan administrator, to jest neki pazitelj, nekoga je trgovačkoga pomoćnika koji je navaljivao da roba bude otpremljena umjesto otpremnice administrirao po zubima i još protumačio svoj administrativni postupak time da se »malko naljutio«. Ima, čini se, u državnoj službi toliko područja da je strašno i pomisliti; svi su služili, svi služe, svi kane služiti – kako se, dakle, ne bi mogla, čini se, iz takvog materijala sastaviti neka pristojna društvena, parobrodarska administracija?

Na to odgovaraju katkad iznimno prostim odgovorom – toliko prostim da čak i ne vjeruju tome objašnjenju. Istina je, kažu, svi su kod nas služili ili služe i već dvjesto godina oteže se to po najljepšem njemačkom uzorku, od šukundjedova do praunuka, ali ljudi koji služe baš i jesu najnepraktičniji, i dotjeralo je dotle da su još nedavno i sami službenici držali apstraktnost i nedostatak praktičnoga znanja gotovo za najveće vrline preporuku. Uostalom, suvišno je što smo zapodjenuli govor o službenicima, htjeli smo zapravo govoriti o praktičnim ljudima. Tu i nema sumnje da se plahost i najpotpuniji nedostatak vlastite inicijative uvijek smatrao u nas glavnim i najboljim znakom praktična čovjeka – smatra se čak i sada. Ali čemu da krivimo sebe – ako se to mišljenje drži samo za okrivljivanje? Nedostatak originalnosti svagdje se, po cijelom svijetu, od pamtivijeka držao uvijek za svojstvo i za najbolju preporuku valjana, poslovna i praktična čovjeka, i barem dvadeset i devet od sto ljudi (barem toliko) uvijek je mislilo ovako, i možda je samo jedna stotina uvijek sudila i svuda drugačije.

Izumitelji i geniji gotovo su uvijek na početku svojega rada (a vrlo često i na kraju) bili držani u društvu jedino za glupane – to je već najobičnija primjedba, predobro poznata svima. Ako su, na primjer, tečajem desetaka godina svi vukli svoje novce u banku i navukli onamo milijarde po četiri postotka, onda se razumije: kad je nestalo založne banke i svi ostali uz svoju vlastitu inicijativu, već je dio tih milijuna morao svakako propasti u akcionarskoj groznici i u sljeparskim rukama – to je iziskivala čak i pristojnost i moral. Baš moral; ako su moralna plahost i pristojni nedostatak originalnosti bili u nas dosad, prema općem uvjerenju, neizbrisivo svojstvo valjana i čestita čovjeka, to bi već odviše bilo nevaljalo, pa i nepristojno, kad bismo se odjedanput tako temeljito promijenili. Koja se, na primjer, majka, ako nježno ljubi svoje dijete, neće uplašiti i razboljeti od straha ako joj sin ili kći tek imalo iskoči iz kolotečine. »Ne, bolje je neka bude sretan i proživi u blagostanju i bez originalnosti«, misli svaka majka, ljuljajući svoje dijete. A naše dadilje, kad ljuljaju djecu, od pamtivijeka tepaju i pjevuckaju: »U zlatu ćeš hodati, general ćeš biti ti!« U naših je dadilja, dakle, generalski čin bio smatran vrhuncem ruske sreće, pa je bio najpopularniji narodni ideal pokojnoga, prekrasnoga blaženstva. I zaista: tko kod nas nije mogao, kad sa srednjim uspjehom svrši ispit i odsluži trideset i pet godina, postati na kraju general i zgrnuti u založnoj banci neku svotu? Na taj je način Rus gotovo bez ikakva napora postizao naposljetku zvanje valjana i praktična čovjeka. Ne postati general mogao je zapravo kod nas jedino originalan čovjek, drugim riječima: nemiran. Možda tu postoji i neki nesporazum; ali ako se općenito govori, to je, čini se, istina, i naše je društvo imalo sasvim pravo kad je utvrđivalo svoj ideal praktičnog čovjeka. No ipak smo se upustili u nepotrebno brbljanje, a htjeli smo zapravo za objašnjenje reći nekoliko riječi o poznatoj nam obitelji Jepančinih. Ti su ljudi, ili barem oni obiteljski članovi koji su najviše rasuđivali, neprestano bolovali od jedne gotovo zajedničke obiteljske karakteristike, upravo oprečne onim vrlinama o kojima smo raspravljali maloprije. Ako i nisu sasvim razumijevali tu činjenicu (jer ju je teško razumjeti), ipak su katkad sumnjali da u njihovoj obitelji sve biva nekako drugačije nego u svih drugih. U svih je glatko, u njih je hrapavo; svi se voze po pruzi – oni svaki čas iskaču iz kolotečine. Svi se svaki čas i moralno boje, a oni se ne boje. Istina, Lizaveta se Prokofjevna i odviše strašila, ali to ipak nije bila ona moralna plašljivost visokog društva za kojim su žalili. Uostalom, možda je usplahirena bila jedino Lizaveta Prokofjevna: gospođice su bile mlade – doduše vrlo oštroumna i ironična čeljad, ali general, ako se i trudio proniknuti u suštinu stvari i jest pronicao (no s nategom), u teškim je zgodama govorio jedino »hm!« i na kraju krajeva sasvim se uzdao u Lizavetu Prokofjevnu. Ona je, dakle, bila odgovorna. I nije se ta obitelj odlikovala, na primjer, kakvom vlastitom inicijativom ili iskakala iz kolotečine od svjesne želje za originalnošću, što bi bilo već sasvim nepristojno. O, nije! Nije zaista bilo ništa od toga, to jest, nije bilo nikakve svjesno određene svrhe, no ipak je kraj krajeva bio da je obitelj Jepančinih bila doduše vrlo čestita, a ipak nekako nije bila takva kakva općenito treba biti svaka čestita obitelj. U posljednje je vrijeme Lizaveta Prokofjevna stala za sve kriviti jedino sebe i svoj »nesretni« karakter te joj je od toga još i porasla muka. Svaki čas je krstila sebe »glupom, nepristojnom čudakinjom« i mučila se sumnjičavošću, neprestano se bunila, nije se znala izbaviti iz kakve najobičnije neprilike i svaki čas je preuveličavala svoje nedaće.

Još u početku naše pripovijesti spomenuli smo da su Jepančini uživali opće i istinsko poštovanje. I sam general Ivan Fjodorovič, čovjek niska porijekla, bio je svuda priman neprijeporno i s poštovanjem. Poštovanje je zasluživao, prvo, kao čovjek bogat i ne baš »nije posljednji«, a drugo, kao potpuno čestit čovjek, ako i nije bistar. Ali neka tupost pameti čini se da je gotovo prijeko potrebno svojstvo, ako ne svakom radnom čovjeku, a ono barem svakomu koji zgrće novac. Naposljetku, general je imao valjane manire, bio je skroman, znao je šutjeti, a u isti mah nije puštao da ga tko pričepi, i to nije bilo samo zbog generalštine, nego i zato što je bio pošten i plemenit čovjek. Najvažnije je bilo to što je bio čovjek sa silnom protekcijom. Što se pak tiče Lizavete Prokofjevne, ona je bila, kako se već objasnilo gore, i dobra roda, premda kod nas ne paze mnogo na rod ako uz to ne idu i potrebne veze. Ali u nje su se našle najzad i veze; poštovale su je i naposljetku zavoljele takve ličnosti da su je nakon njih morali, dakako, poštovati i primati svi. Nema sumnje da su njezine obiteljske muke bile bezrazložne, imale nikakav uzrok i bile čak smiješno pretjerane, no ako tko ima na nosu ili na čelu bradavicu, onda mu se čini: svima je na svijetu bilo i jest jedino do toga da ti gledaju bradavicu, da joj se smiju i da te kude zbog nje, sve ako si uz to otkrio Ameriku. Nema sumnje ni u to da su Lizavetu Prokofjevnu zaista smatrali u društvu »čudakinjom«; ali unatoč tomu, cijenili su je neprijeporno; a Lizaveta je Prokofjevna naposljetku počela i ne vjerovati u to da nju cijene – u tom je bila sva nevolja. Kad je gledala svoje kćeri, mučila ju je sumnja da neprestano nečim šteti njihovoj karijeri, da joj je karakter smiješan, nepristojan i nepodnošljiv, a za to je, razumije se, bez prestanka krivila baš svoje kćeri i Ivana Fjodoroviča i po cijele se dane svađala s njima, premda ih je u isti mah voljela do zaborava o samoj sebi i gotovo do strasti.

Najgore ju je mučila sumnja da i njezine kćeri postaju isto takve »čudakinje« kao što je ona te da takvih djevojaka kakve su one i nema na svijetu, pa i ne treba biti. »Rastu nihilistice, to je jedino!«, govorila je u sebi svaki čas. Posljednje godine, a pogotovo u posljednjih nekoliko mjeseci, ta se tužna misao počela ustaljivati u njoj sve jače i jače. »Prvo, zašto se one ne udaju?«, zapitkivala je sebe svaki čas. »Da muče mater – u tom one vide svrhu svojega života, a to dakako i jest, jer to su sve nove ideje, sve je to prokleto žensko pitanje! Zar nije Aglaja prije pola godine nakanila odrezati svoju divnu kosu? (Gospode, a ja nisam u svoje vrijeme ni imala takvu kosu!) I već su joj u rukama bile škarice, i ja sam je na koljenima jedva namolila da to ne čini!... No ona je to, recimo, radila zbog pakosti, da namuči mater, jer je zla djevojka, samovoljna, razmažena, ali glavno zla, zla, zla! I zar se nije povela za njom i ta debela Aleksandra, da i ona odreže svoje čupe, i to ne od pakosti, ne od hira, nego iskreno, kao luda koju je uvjerila Aglaja da će udobnije spavati bez kose i neće je boljeti glava! I koliko je, koliko, koliko – evo već pet godina – imala ona mladoženja? I bili su zaista valjani ljudi, neki čak i najdivniji ljudi! Što one i čekaju, zašto se ne udaju? Samo da ozlojeđuju mater – nemaju nikakvog drugog razloga! Nikakvog! Nikakvog!

Naposljetku, sinulo sunce i njezinu materinskom srcu: udomit će se napokon bar jedna kći, barem Adelaida. »Bar jednu da stresem sa sebe«, govorila je Lizaveta Prokofjevna kad joj je bila prilika o tom govoriti naglas. (U sebi je govorila kudikamo nježnije.) I kako se lijepo, kako se dolično uredila cijela stvar; čak su i u otmjenom svijetu počeli s poštovanjem govoriti o tome. Poznat čovjek, knez, s imetkom, valjan čovjek i uza sve to po srcu joj, što ćeš, misliš, bolje? No za Adelaidu se i prije bojala manje nego za druge kćeri, premda su njezine umjetničke sklonosti znale katkad jako smućivati Lizaveti Prokofjevnoj srce koje je neprestano bilo u sumnji. »Barem je vesele ćudi i uz to ima mnogo razbora – neće dakle propasti djevojka«, tješila se na kraju krajeva. Za Aglaju se bojala više nego za sve. Da se ovom prilikom kaže, s najstarijom, Aleksandrom, nije Lizaveta Prokofjevna ni sama znala što bi: bi li se bojala za nju ili ne bi? Na trenutak joj se činilo da je već sasvim »propala djevojka«, dvadeset i pet godina – i ostat će, dakle, usidjelica. I »uz takvu ljepotu!...« Lizaveta je Prokofjevna zbog nje i plakala noćima, a za tih je samih noći Aleksandra Ivanovna spavala najspokojnijim snom. »Ta što je ona – nihilistica ili je, jednostavno, luda?« Da Aleksandra je Ivanovna nije luda, u to Lizaveta Prokofjevna nije sumnjala ni najmanje: iznimno je cijenila sud Aleksandre Ivanovne i voljela se savjetovati s njom. Ali da je »mlitavica« – u to nema nikakve sumnje. »Toliko je mirna da je i ne možeš razdrmati! Uostalom, ni mlitavice nisu mirne – hu! Sasvim su me smutile!« U Lizavete je Prokofjevne bila neka neobjašnjiva samilosna simpatija za Aleksandru Ivanovnu, još više nego i za Aglaju koja je bila njezin kumir. Ali žučljivi ispadi (u kojima se poglavito i prozivala njezina materinska brižnost i simpatija), zabadanje, takvi nadimci kao što je »mlitavica« – bili su Aleksandri samo smiješni. Dolazilo je katkad dotle da su najbezazlenije stvari srdile strahovito Lizavetu Prokofjevnu i izbacivale je iz takta. Aleksandra je Ivanovna voljela, na primjer, jako dugo spavati i obično je mnogo sanjala, no sni su joj se odlikovali uvijek nekom neobičnom prazninom i nevinošću, pristajali bi djetetu od sedam godina; pa eto, i ta je nevinost opet počela zbog nečega razdraživati mater. Jedanput je Aleksandra Ivanovna usnula devet kokoši i iz toga se izlegla prava svađa između nje i matere – zašto? – teško je i objasniti. Jedanput, jedan jedini put, dogodilo joj se da je usnula kao nešto originalno – vidjela je monaha, samoga, u nekoj mračnoj sobi u koju se vazda bojala ući. Taj su san odmah sa slavljem pripovjedile Lizaveti Prokofjevnoj obje sestre smijući se do suza; ali mama se opet rasrdila i sve tri ih okrstila ludama. »Hm! Mirna je kao glupara i zbilja je prava hladna voda, ne možeš je prodrmati, a žalosti se, a zna se katkad sasvim ražalostiti! Za čime ona tuguje, za čime?« Katkad je postavljala to pitanje i Ivanu Fjodoroviču, a prema svojem običaju, u histeriji, oporo, očekujući odmah odgovor. Ivan je Fjodorovič mumljao, mrštio se, slijegao ramenima i zaključivao naposljetku, šireći ruke:

– Treba joj muž!

– Samo ne dao joj Bog takvog kakvi ste vi, Ivane Fjodoroviču – rasprsnula bi se naposljetku Lizaveta Prokofjevna kao bomba. – Ne takvoga po mišljenju i sudu kakvi ste vi, Ivane Fjodoroviču; ne takvoga gruboga grubijana kakvi ste vi, Ivane Fjodoroviču... Ivan je Fjodorovič odmah uzmicao, a Lizaveta se Prokofjevna umirivala nakon svojega »rasprsnuća«. Razumije se, još istoga je dana navečer nužno bila neobično pažljiva, tiha, umiljata i smjerna prema Ivanu Fjodoroviču, »grubomu svojem grubijanu« Ivanu Fjodoroviču dobromu i milom, obožavanom svojemu Ivanu Fjodoroviču, jer za cijeloga je života voljela, pa i zaljubljena bila u svoga Ivana Fjodoroviča, što je dobro znao i sam Ivan Fjodorovič te je beskrajno cijenio svoju Lizavetu Prokofjevnu. Ali glavna i neprestana muka njezina bila je Aglaja.

»Sasvim, sasvim je kao i ja, moja slika i prilika u svakom pogledu«, govorila je u sebi Lizaveta Prokofjevna, »svojeglav, nevaljali vražić! Nihilistica, čudakinja, luđakinja, pakosnica, pakosnica, pakosnica! Oh, Gospode, kako će biti nesretna!«

No kako smo već rekli, sinulo je sunce te sve ublažilo i osvijetlilo na časak. U životu Lizavete Prokofjevne bio je to gotovo mjesec tijekom kojega je sasvim odahnula od svih nemira. Zbog bliske svadbe Adelaidine počelo se u otmjenom svijetu govoriti i o Aglaji, i pri tom se Aglaja držala svuda tako krasno, tako pristalo, tako pametno, tako pobjedonosno, malko ponosito, ali to njoj i priliči! Tako je umiljata, tako je ljubazna bila majci cio mjesec! (»Istina, treba još vrlo dobro, dobro promotriti toga Jevgenija Pavloviča, treba proniknuti u nj, a i Aglaja, čini se, nije njemu baš sklonija nego drugima!«) No ipak je postala odjednom takva divna djevojka – i kako je krasna, Bože, kako je krasna, iz dana u dan sve krasnija! I eto...

I eto, tek što se javio taj kukavni knežić, taj tričavi idiotić, sve se opet uzbunilo, sve je u kući krenulo naopako!

– No što se dogodilo?

Drugima se zacijelo i ne bi bilo dogodilo ništa. Ali time se baš i odlikovala Lizaveta Prokofjevna da je u sastavu i u zbrci najobičnijih stvari, zbog nemira koji je vazda bio u njoj, znala svagda naslutiti štogod što bi je plašilo ponekad do bolesti, najsumnjičavijim strahom, dakle i najtežim. Kako joj je, dakle, bilo kad je sada odjednom, kroz svu besmislicu smiješnih i neosnovanih nemira, zaista stalo provirivati nešto što je tobože zaista važno, nešto što tobože zaista vrijedi i brige i sumnje i sumnjičavosti.

»I kako su mi smjeli, kako su mi smjeli pisati to prokleto anonimno pismo o toj drolji, da je ona u vezi s Aglajom?«, mislila je Lizaveta Prokofjevna cijelim putem, dok je za sobom vukla kneza, i kod kuće, kad ga je posadila za okrugli stol oko kojega se bila okupila cijela obitelj. »Kako su smjeli pomisliti na to? Ta ja bih umrla od stida kad bih povjerovala samo trunak, ili kad bih pokazala Aglaji to pismo! Takve poruge nama, Jepančinima! I sve, sve zbog Ivana Fjodoroviča, sve zbog vas, Ivane Fjodoroviču! Ah, zašto se nismo preselili na Jelagin;[41] ta ja sam govorila da ćemo na Jelagin! Možda je Varjka napisala to pismo, ja znam, ili možda... svemu je, svemu je kriv Ivan Fjodorovič! Njemu je ta drolja odigrala tu ludoriju, za spomen na prijašnje veze, da ga izvrgne ruglu, isto onako kako mu se i prije podrugivala, za nos ga vukla, dok joj je još nosio biserje... A na kraju krajeva, ipak smo mi tu upletene, ipak su upletene, Ivane Fjodoroviču, vaše kćeri, djevojke, gospođice, gospođice iz najboljeg društva, zaručnice; i one su tu bile, tu stajale, sve su saslušale, a upletene su i u historiju s dječacima, radujte se, i tu su bile i slušale! I neću oprostiti, neću oprostiti tomu knežiću, nikada mu neću oprostiti! I zašto je Aglaja tri dana u histeriji, zašto se gotovo zavadila sa sestrama, čak i s Aleksandrom kojoj je uvijek ljubila ruke, kao majci – toliko ju je cijenila? Zašto već tri dana zadaje svima zagonetke? Što će tu Gavrila Ivolgin? Zašto je jučer i danas hvalila Gavrilu Ivolgina te se rasplakala? Zašto je u tom anonimnom pismu spomenut taj prokleti »bijedni vitez«, kad ona kneževo pismo nije pokazala ni sestrama? I čemu... Zašto, zašto sam mu ja sada dotrčala kao mahnita i sama sam ga dovukla ovamo? Gospode, poludjela sam kad činim takve budalaštine! S mladićem govorim o kćerinim tajnama, i još... i još o takvim tajnama koje se tiču gotovo njega samoga! Gospode, sva sreća još što je on idiot i... i... kućni prijatelj! Ta zar se Aglaja zagledala u takvu benu! Gospode, što ja buncam! Pi! Mi smo originali... treba sve nas da pokazuju pod staklom, mene prvu, po deset kopjejaka za ulaznicu. Neću vam ja to oprostiti, Ivane Fjodoroviču, nikada vam neću oprostiti! I zašto ga ona sad ne zadirkuje? Obećala je da će zadirkivati, i eto, ne zadirkuje! Eto gle, gleda ga razrogačenim očima, šuti, ne odlazi, stoji, a sama mu je zabranila da ne smije dolaziti... On sjedi sav blijed. A prokleti taj brbljavac Jevgenij Pavlovič zaokupio sâm samcat sav razgovor! Baš se razglagoljao, ne možeš ni riječ uklopiti. Odmah bih doznala sve, samo da mi je navratiti razgovor«...

Knez je zaista sjedio gotovo blijed, za okruglim stolom, i činilo se da je u isti mah sav u strahu i na trenutke u zanosu koji je nedokučiv njemu samomu i zaokuplja mu svu dušu. Oh, kako se bojao pogledati na onu stranu, u onaj kut odakle ga uporno motre dva znana crna oka, a u isti mah, kako je zamirao od sreće što ovdje sjedi opet među njima, što će čuti znani glas – nakon onoga što mu je pisala. »Gospode, što će ona reći sada!« Nije izgovorio još ni jednu riječ, nego je pozorno slušao kako se »razglagoljao« Jevgenij Pavlovič, koji je rijetko bivao u takvom zadovoljnom i uzbuđenom raspoloženju kao sada, večeras. Knez ga je slušao dugo i nije razumijevao gotovo ni riječ. Okupili su se bili svi osim Ivana Fjodoroviča, koji se još nije bio vratio iz Petrograda. Bio je tu knez Ščerbacki. Čini se da su nakanili malo kasnije, prije čaja, otići slušati glazbu. Sadašnji su razgovor zapodjenuli očito prije kneževa dolaska. Ubrzo je šmugnuo na terasu i Kolja, koji je odnekud iskrsnuo. »Primaju ga, dakle ovdje kao i prije«, pomisli knez u sebi.

Ljetnikovac Jepančinih bio je raskošan, građen u stilu švicarske kuće, lijepo okićen sa svih strana cvijećem i lišćem. Sa svih ga je strana okruživao nevelik, ali krasan cvijetnjak. Sjedili su svi na terasi, kao i u kneza; samo je terasa bila malo prostranija i gizdavije ukrašena.

Tema započetoga razgovora, čini se, nije bila mnogima po volji; moglo se razabrati da je razgovor počeo nakon nesnosne prepirke, svi bi, dakako, željeli promijeniti temu, ali Jevgenij se Pavlovič, čini se, još više tvrdoglavio i nije pazio na dojam; knežev dolazak kao da ga je uzbudio još jače. Lizaveta se Prokofjevna mrštila, iako nije razumijevala sve. Aglaja, koja je sjedila postrance, gotovo u kutu, nije odlazila, nego je slušala i uporno šutjela.

– Dopustite – uzvraćao je Jevgenij Pavlovič vatreno – ja i ne govorim ništa protiv liberalizma. Liberalizam nije grijeh, to je prijeko potreban sastavni dio cijele cjeline koja bi se bez njega raspala ili zamrla; liberalizam također ima pravo postojati, kao i najčestitiji konzervatizam; no ja napadam na ruski liberalizam i opet ponavljam da napadam zapravo zato što ruski liberal nije ruski liberal, nego neruski liberal. Dajte mi ruskoga liberala i ja ću ga odmah poljubiti pred vama.

– Ako samo on bude htio ljubiti vas – reče Aleksandra Ivanovna, neobično uzbuđena. I obrazi joj se jače zarumenjeli nego obično.

»Eto je«, pomisli u sebi Lizaveta Prokofjevna, »samo spava i jede, ne bi je nitko prodrmao, a onda se jedanput u godini digne i progovori tako da samo širiš ruke.«

Knez primijeti letimice da se Aleksandri Ivanovnoj, čini se, nikako ne mili što Jevgenij Pavlovič govori preveselo, govori o ozbiljnoj temi i kao da se žesti, a u isti mah kao i da se šali.

– Tvrdio sam maloprije, upravo prije vašeg dolaska, kneže – nastavi Jevgenij Pavlovič – da su se dosad liberali kod nas regrutirali samo iz dva staleža: iz prijašnjega vlastelinskog (dokinutoga) i iz seminarskoga.[42] A kako su se oba ta staleža pretvorila naposljetku u prave kaste, u nešto sasvim odijeljeno od naroda, i što dalje, sve više, od naraštaja do naraštaja, to je dakle i sve ono što su oni radili i rade bilo sasvim nenarodno...

– Što? Dakle, sve ono što se učinilo – sve to nije rusko? – odvrati knez Ščerbacki.

– Nije narodno; ako i jest rusko, nije narodno; i liberali nisu u nas Rusi, i konzervativci nisu Rusi, sve... I budite uvjereni da narod ne priznaje ništa od toga što su učinili vlastelini i seminaristi, ni sada, ni poslije...

– To je krasno! Kako možete tvrditi takav paradoks, ako je to samo ozbiljno. Ne mogu dopustiti takve istupe protiv ruske vlastele; vi ste i sami ruski vlastelin – uzvrati knez Ščerbacki žestoko.

– Ta ja i ne govorim o ruskom vlastelinu u tom smislu kako vi shvaćate. Stalež je čestit već zbog toga samoga što ja pripadam njemu; pogotovo sada gdje više nije kasta...

– Zar ni u književnosti nije bilo ničega narodnog? – prekine ga Aleksandra Ivanovna.

– U književnosti nisam ja vješt, no ruska je književnost prema mojem sudu sva neruska, možda osim Lomonosova, Puškina i Gogolja.

– Prvo, to nije malo, a drugo, jedan je iz naroda, a druga su dvojica plemići – nasmije se Adelaida.

– Baš tako, ali nemojte slaviti slavlje. Kako je od svih ruskih pisaca jedino toj trojici uspjelo dosad da svaki izrekne nešto zaista svoje, svoje vlastito, nešto što nije ni od koga posuđeno, po tome su samo njih trojica i postali odmah narodni. Koji god Rus kaže, napiše ili učini štogod svoje, svoje, što mu se ne može oteti i što nije posuđeno, taj će nužno postati narodan, čak ako i loše govori ruski. To je meni aksiom. No mi smo započeli govoriti o književnosti, počeli smo razgovor o socijalistima i od njih se razgovor razvio; no, tvrdim ja, dakle, kod nas nema nijednog ruskog socijalista; nema ga i nije ga bilo jer i svi su naši socijalisti također proistekli iz vlastele ili iz seminarista. Svi naši razvikani, razglašeni socijalisti, i ovdašnji, i oni u inozemstvu, nisu ništa drugo nego liberali iz vlastele kmetskih vremena. Zašto se smijete? Dajte mi njihove knjige, dajte mi njihove nauke, njihove uspomene, i ja, premda nisam literarni kritik, laćam se da ću vam napisati najuvjerljiviju literarnu kritiku, u kojoj ću dokazati jasno kao dan da je svaku stranicu u njihovim knjigama, brošurama, uspomenama, napisao ponajprije nekadašnji ruski vlastelin. Njihova je zloba, neodobravanje, oštroumnost – vlastelinska. (Dapače, i ranija od Famusova!)[43] Njihov zanos, njihove suze možda su prave, iskrene, ali su vlastelinske! Vlastelinske ili sjemeništarske... Vi se opet smijete, i vi se smijete, kneže! Ni vi se ne slažete?

Svi su se zaista smijali, osmjehnuo se i knez.

– Ne znam vam zapravo reći slažem li se, slažem – odgovori knez, koji se u jedan mah prestao smješkati i zadrhtao kao zatečen đačić – ali vas uvjeravam da vas slušam s izvanrednim zadovoljstvom...

Dok je to govorio, gotovo se zadihao, pa mu je i hladan znoj izbio na čelo. To su bile prve riječi što ih je izgovorio otkad tu sjedi. Pokuša se ogledati uokolo, ali se nije usudio; Jevgenij Pavlovič spazi tu kretnju i osmjehne se.

– Reći ću vam gospodo, činjenicu – nastavi on prijašnjim tonom, to jest, kao u neobičnom zanosu i žaru, a u isti mah gotovo se smijući, možda i svojim vlastitim riječima – a čast mi je da promatranje pa i otkriće te činjenice pripišem sebi, i čak jedinomu sebi; barem se nije nigdje još govorilo ili pisalo o tome. U toj se činjenici iskazuje sva suština ruskog liberalizma one vrste o kojem vam govorim. Prvo, što i jest liberalizam, ako se govori općenito, nego napad (razuman ili pogrešan – to je drugo pitanje) na poredak koji postoji? Zar nije tako? No, činjenica se moja sastoji, dakle, u tome da ruski liberalizam nije napad na poredak koji postoji, nego napad na samu suštinu naših prilika, na same prilike, a ne na jedini poredak, ne na ruski poredak, nego na samu Rusiju. Moj je liberal dotjerao dotle da poriče samu Rusiju, to jest, mrzi i tuče svoju majku. Svaka nesretna i nedaćna ruska zgoda uzbuđuje u njemu smijeh i gotovo zanos. On mrzi narodne običaje, rusku povijest, sve. Ako za njega postoji ikakvo opravdanje, može biti jedino to da on ne razumije što radi te svoju mržnju prema Rusiji smatra najplodnijim liberalizmom. (O, često ćete kod nas naići na liberala kojemu drugi plješću, a on je možda u suštini najnezgrapniji, najtuplji i najopasniji konzervativac, a i sam ne zna to!) Tu su mržnju prema Rusiji još nedavno neki naši liberali smatrali gotovo istinskom ljubavi za domovinu i hvalili se time da oni vide bolje od drugih, od čega se treba sastojati ta ljubav; no sada su već iskreniji te se počeli stidjeti i same riječi »ljubav za domovinu«, pa su prognali i uklonili čak i sam pojam, kao štetan i bezvrijedan. Ta je činjenica pouzdana, ja jamčim to i... morala se bilo kad izreći istina potpuno, jednostavno i otvoreno; ali činjenica je ta u isti mah i takva da je nije bilo i nije se događala nigdje i nikada, od iskona svijeta i ni u kojem narodu. Činjenica je, dakle, slučajna i može proći, slažem se s time. Nigdje ne može biti toga liberala koji ne bi mrzio i samu svoju domovinu. A čime sve to objasniti u nas? Onim istim čime se objasnilo i prije – time što je ruski liberal zasad još neruski liberal; ničim inače, prema mojem sudu.

– Ja smatram šalom sve to što si rekao, Jevgenije Pavloviču – odvrati knez Ščerbacki ozbiljno.

– Nisam vidjela sve liberale i ne usudim se suditi im – reče Aleksandra Ivanovna – ali sam s neodobravanjem slušala vašu misao: vi ste uzeli pojedinačan slučaj i stvorili općenito pravilo, dakle, klevetali ste.

– Pojedini slučaj? A-a! Pala je riječ – prihvati Jevgenij Pavlovič. – Što mislite, kneže, je li to pojedinačan slučaj ili nije?

– I ja moram reći da sam malo vidio i malo sam boravio... s liberalima – reče knez – ali mi se čini da vi donekle imate možda pravo i da ruski liberalizam, o kojemu ste govorili, zaista djelomice voli mrziti samu Rusiju, a ne samo njezin poredak. Dakako, samo donekle... dakako, to ne može biti nipošto istina o svima.

Zbunio se i nije dovršio. Unatoč svoj uzrujanosti svojoj iznimno se zainteresirao za razgovor. U kneza je bila jedna osobita crta koja se sastojala od neobične naivnosti pažnje kojom je svagda slušao što god bilo, kad bi ga zanimalo, i naivnosti u odgovorima kojom je odgovarao ako bi mu se pri tome obraćali pitanjima. S njegova lica, pa i s držanja njegova tijela, nekako je odsijevala ta naivnost, ta vjera koja ne sluti ni o podsmijesima, ni o šali. Jevgenij se Pavlovič odavno već nije njemu obraćao drugačije nego s nekim posebnim podsmijehom, ali sada, kad je odgovorio, pogledao ga je nekako veoma ozbiljno, kao da se nipošto nije nadao od njega takvu odgovoru.

– Dakle... ipak vi to čudno kažete – izgovori on. – I zaista, jeste li vi, kneže, odgovorili ozbiljno?

– A zar vi niste ozbiljno pitali? – odvrati knez začuđen.

Svi se nasmiju.

– Eh, vjerujte vi njemu! – reče Adelaida. – Jevgenij Pavlovič provocira svagda i svakoga! Da samo znate o čemu on zna katkad pripovijedati sasvim ozbiljno!

– To je po mojem sudu težak razgovor i ne bi ga trebalo ni zapodijevati – primijeti Aleksandra oštro – htjeli smo krenuti na šetnju...

– I hajdemo, večer je divna! – klikne Jevgenij Pavlovič. – No da vam dokažem kako sam sada govorio sasvim ozbiljno, i, što je glavno, da to dokažem knezu (vi ste me, kneže, iznimno zainteresirali, i kunem vam se da nisam nipošto tako isprazan čovjek kakvim se svakako činim premda i jesam zaista isprazan čovjek!) i... ako dopustite, gospodo, zadat ću knezu još jedno, posljednje pitanje, od radoznalosti svoje, a time ćemo i završiti. To mi je pitanje baš kao slučajno palo na pamet prije dva sata (vidite, kneže, i ja razmišljam katkad o ozbiljnim stvarima), ja sam ga riješio, ali da vidimo što će reći knez. Maloprije se govorilo o »pojedinom slučaju«. Ta je riječ jako važna kod nas, često se čuje. Nedavno su svi govorili i pisali o onom groznom ubojstvu kad je šestoro ljudi ubio onaj... mladić, i o čudnom govoru braniteljevu, gdje se kaže da je u siromašnom stanju prijestupnikovu morala njemu prirodno pasti na pamet misao da ubije tih šestoro ljudi. To nije doslovno, no smisao je, čini se, taj, ili nalik njemu. Prema mojem je osobnom mišljenju branitelj, kad je iskazivao takvu neobičnu misao, bio potpuno uvjeren da govori najliberalniju, najhumaniju i najnapredniju stvar koja se može izreći u naše vrijeme. No kako je prema vašem sudu: to iskrivljavanje pojmova i načela, ta mogućnost za takav pogrešan i poseban pogled na stvar, je li to odvojen slučaj ili općenit?

Svi prasnu u smijeh.

– Odvojen; razumije se, odvojen! – nasmijale se Aleksandra i Adelaida.

– I dopusti da ti opet napomenem, Jevgenije Pavloviču – doda knez Ščerbacki – da je tvoja šala već previše otrcana.

– Što mislite vi, kneže? – nije ga saslušao Jevgenij Pavlovič, jer je opazio na sebi znatiželjan i ozbiljan pogled kneza Lava Nikolajeviča. – Što vam se čini: je li to poseban slučaj ili općenit? Priznajem, zbog vas sam i smislio to pitanje.

– Ne, nije poseban – izgovori knez tiho, a čvrsto.

– Molim vas, Lave Nikolajeviču – uzvikne knez Ščerbacki nekako zlovoljno – zar vi ne vidite da on vas hvata? On se zaista podruguje i smislio je baš vas uzeti na nišan.

– Ja sam mislio da je Jevgenij Pavlovič govorio ozbiljno – pocrveni knez i spusti pogled.

– Mili kneže – nastavi knez Ščerbacki – sjetite se samo što smo ja i vi govorili jedanput, prije koja tri mjeseca; vi ste baš govorili o tome da se na našim mladim, tek otvorenim sudovima mogu već pokazati toliki mnogi i daroviti branitelji! A koliko nadasve vrijednih porotničkih presuda? Kako ste se radovali vi sami, i kako sam se ja onda radovao vašoj radosti... Govorili smo da se možemo ponositi... A ta nesretna obrana, taj čudni argument, dakako da je slučajnost, jedinica među tisućama.

Knez Lav Nikolajevič razmisli, ali odgovori sasvim uvjeren, premda je izgovarao riječi tiho, pa i pomalo plaho:

– Htio sam samo reći da se iskrivljavanje ideja i pojmova (kako se izrazio Jevgenij Pavlovič) pojavljuje jako često, to je kudikamo više općenita pojava nego pojedinačna, na nesreću. I to u tolikoj mjeri da, kad to iskrivljavanje ne bi bilo takva općenita pojava, ne bi možda bilo ni takvih nemogućih zločina kao što su ti...

– Nemogućih zločina? No ja vas uvjeravam da je upravo takvih zločina, a možda još i gorih, bilo i prije, i uvijek ih je bilo, i ne samo kod nas nego i svagdje, a po mojem će se sudu ponavljati još jako dugo. Razlika je ta što je prije bilo u nas manje javnosti, a sada su počeli naglas govoriti, pa i pisati o njima, zato se i čini da su se ti zločinci javili tek sada. Eto, u tome je vaša pogreška, iznimno naivna pogreška, kneže, uvjeravam vas – nasmiješi se knez Ščerbacki podrugljivo.

– Znam i sam da je i prije bilo jako mnogo zločina, i jednako tako groznih; baš sam nedavno bio u uzama i uspjelo mi je upoznati se s nekim zločincima i optuženicima. Ima još i strašnijih zločinaca nego što je taj, ima ih koji su ubili po deset ljudi pa se nikako nisu pokajali. Ali evo što sam primijetio pri tome: najokorjeliji ubojica i nepokajnik ipak zna da je zločinac, to jest, sudi prema savjesti da je učinio zlo premda se nimalo ne kaje. I takav je svaki od njih; a oni o kojima je govorio Jevgenij Pavlovič neće ni da ih smatraju zločincima i misle o sebi da su imali pravo i... da su čak učinili dobro, to jest, gotovo tako. U tome se, prema mojem sudu, i sastoji silna razlika. I pazite, sve je to mladež, to jest, baš ono doba kad je najlakše bez zaštite dopasti pod iskrivljene ideje.

Knez Ščerbacki nije se više smijao, nego je u nedoumici saslušao kneza. Aleksandra Ivanovna, koja je već htjela primijetiti nešto, zašuti kao da ju je zaustavila neka posebna misao. A Jevgenij je Pavlovič gledao kneza u pravom čudu, sada već bez ikakva podsmijeha.

– A zašto se vi tako divite njemu, gospodine moj? – uplete se iznenada Lizaveta Prokofjevna. – Zar je on gluplji od vas te mislite da nije mogao rasuditi?

– Nije, ne kažem ja to – reče Jevgenij Pavlovič – nego samo: kako vi, kneže (oprostite mi na pitanju), ako tako to vidite i primjećujete, kako onda vi (oprostite mi opet) u onoj neobičnoj stvari... što je bila ovih dana... Burdovskoga, čini mi se... kako niste primijetili jednako takvo iskrivljavanje ideja i moralnih načela? Baš potpuno isto! Meni se tada učinilo da vi niste nikako primijetili.

– A eto, baćuška – raspali se Lizaveta Prokofjevna – mi smo, eto, svi primijetili, sjedimo ovdje i hvalimo se pred njim, a on je evo danas dobio pismo od jednoga od njih, od glavnoga, onoga bubuljičavoga, sjećaš se, Aleksandra? Moli ga u pismu za oprost, doduše na svoj način, i javlja da se okanio onoga druga koji ga je tada podjarivao – sjećaš se, Aleksandra? I da knezu sada vjeruje više. No, a mi nismo još nikad dobili takvo pismo premda smo u svako doba spremni podići pred njim nos.

– A i Ipolit se maloprije preselio k nama na ljetovanje! – uzvikne Kolja.

– Što! Već je tu? – usplahiri se knez.

– Čim ste vi otišli s Lizavetom Prokofjevnom, došao je; ja sam ga prevezao!

– No, ja se kladim – bukne odjednom Lizaveta Prokofjevna, a sasvim je zaboravila da je još maloprije hvalila kneza – kladim se da je on jučer otišao k njemu na tavan i na koljenima ga molio za oprost da bi se taj pakosni zlobnik drznuo i ovamo se preselio. Jesi li odlazio jučer? Ta i sam si priznao maloprije. Je li ili nije? Jesi li klečao ili nisi?

– Nije nikako klečao – uzvikne Kolja – nego baš naprotiv: Ipolit je jučer uhvatio kneza za ruku, dva puta mu je poljubio, ja sam vidio sâm, time je završilo cijelo raspravljanje, samo je jedino rekao knez da će mu, jednostavno, lakše biti u ljetnikovcu, a on se odmah pristao preseliti, čim mu samo bude lakše.

– Čemu vi, Kolja... – promrmlja knez, ustajući i hvatajući se za šešir. – Zašto vi pripovijedate, ja...

– Kamo ćeš to? – zaustavi ga Lizaveta Prokofjevna.

– Ne brinite se, kneže – nastavi Kolja sav raspaljen – ne idite i ne uznemirujte ga, on je nakon puta zaspao; jako se veseli; i znate, kneže, prema mojem je sudu mnogo bolje da se ne sastajete sada; odgodite čak do sutra jer on će se jako zbuniti. Maloprije je govorio da mu već pola godine nije bilo tako dobro i nije bio pri takvoj snazi, pa i kašlje tri puta manje.

Knez opazi da se Aglaja odjednom digla sa svoga mjesta i pristupila k stolu. Nije se usudio pogledati je, ali je osjećao cijelim bićem da ga ona u tom trenutku motri, i možda ga motri oporo, osjećao je da joj je zacijelo neodobravanje u crnim očima, i lice mu planulo.

– A meni se čini, Nikolaje Ardalionoviču, da ga niste trebali prevoziti ovamo, ako je to onaj isti sušičavi dječak koji je onda zaplakao i pozivao na svoj pokop – primijeti Jevgenij Pavlovič. – Tako je slatkorječivo govorio onda o zidu susjedne kuće da će svakako požaliti za tim zidom, budite uvjereni.

– Istinu je rekao: posvađat će se, potući će se s tobom i otići će – eto ti sve!

I Lizaveta Prokofjevna dostojanstveno privuče k sebi košaricu sa svojim šivanjem; zaboravila je da se svi već dižu na šetnju.

– Sjećam se da se jako hvalio tim zidom – prihvati opet Jevgenij Pavlovič. – Bez toga zida neće moći umrijeti slatkorječivo, a on veoma želi umrijeti slatkorječivo.

– Pa što onda? – promrmlja knez. – Ako mu nećete oprostiti, umrijet će i bez vas... Sad se preselio zbog drveća.

– O, ja mu od sebe opraštam sve; možete mu to javiti.

– Ne valja to ovako objašnjavati – odgovori knez tiho i kao preko volje, i dalje gledajući u jednu točku na podu i ne dižući oči – trebate i vi pristati od njega primiti oprost.

– Odakle sam ja tu? Što sam ja skrivio njemu?

– Ako ne razumijete, onda... ali vi razumijete; on je htio tada... sve vas blagosloviti i od vas dobiti blagoslov, to je sve...

– Mili kneže – nekako plaho prihvati brže knez Ščerbacki, a zagledao se s nekima od nazočnih – ne zadobiva se lako raj na zemlji; a vi se ipak malo uzdate u raj; raj je teška stvar, kneže, mnogo teža nego što se čini vašemu krasnom srcu. Bolje da prestanemo, jer ćemo se možda svi smesti opet, i onda...

– Hajdemo na glazbu – izgovori oštro Lizaveta Prokofjevna, ustajući srdito.

Za njom poustajaše svi.

II
Knez pristupi odjednom k Jevgeniju Pavloviču.

– Jevgenije Pavloviču – reče s čudnim žarom i uhvati ga za ruku – budite uvjereni da ja vas smatram najplemenitijim i najboljim čovjekom, unatoč svemu; budite uvjereni u to...

Jevgenij Pavlovič od čuda uzmakne jedan korak. Trenutak se suzdržavao od neodoljiva nastupa smijeha; ali kad se bolje zagledao, primijeti da je knez kao izvan sebe, barem u nekom posebnom stanju.

– Kladim se – klikne on – da ste vi, kneže, kanili reći nešto sasvim drugo, a možda i niste kanili nipošto meni... No što je vama? Nije li vam zlo?

– Možda, možda zaista i jest, i vi ste veoma bistro primijetili da možda nisam kanio pristupiti k vama!

Tako reče te se nasmiješi nekako čudno, pa i smiješno, ali odjednom uzvikne kao da se raspalio:

– Ne spominjite mi moj prekjučerašnji postupak! Jako sam se stidio ta tri dana... Znam da sam kriv...

– Ali... ali kakvu ste strahotu i učinili?

– Vidim da se vi, Jevgenije Pavloviču, stidite za mene možda više od sviju. Vi crvenite, to je znak krasna srca. Odmah ću otići, budite uvjereni.

– Što on to govori! Započinju li mu ovako nastupi? – obrati se Lizaveta Prokofjevna preplašeno Kolji.

– Ne pazite na to, Lizaveta Prokofjevna, nije to meni nastup; odmah ću otići. Znam da je meni... nažao učinila priroda. Bolovao sam dvadeset i četiri godine, od rođenja do dvadeset četvrte godine. Primite to i sada kao od bolesnika. Odmah ću otići, odmah, budite uvjereni. Ja se ne crvenim – jer i čudno bi bilo da se crvenim zbog toga, zar nije istina? – ali sam suvišan u društvu... Ne govorim to zbog samoljublja... Za ta tri dana razmislio sam i odlučio da vas moram prvom prilikom izvijestiti iskreno i plemenito. Ima takvih ideja, ima visokih ideja o kojima ne smijem započinjati razgovor jer ću svakako nasmijati sve; to mi je također napomenuo maloprije knez Ščerbacki... Ja nemam dolične geste, nemam osjećaj mjere; u mene su riječi drugačije, a nisu skladne s mišlju, i to je poniženje tim mislima. I zato ja nemam prava... uz to sam sumnjičav, ja... ja sam uvjeren da u ovom domu ne mogu meni nažao činiti i da me više vole nego što vrijedim, ali znam (to znam zacijelo) da je nakon dvadeset godina bolovanja svakako moralo preostati nešto, te i ne može biti da mi se ne bi smijali... katkad... zar nije istina?

Osvrtao se uokolo kao da očekuje odgovor i odluku. Svi su bili u teškoj dvoumici od tog neočekivanog, bolesnog, a čini se, svakako bezrazložnog istupa. No taj je istup bio povod čudnoj epizodi.

– Zašto vi to ovdje govorite? – uzvikne odjednom Aglaja. – Zašto vi to govorite njima? Njima! Njima!

Činilo se kao da je u krajnjem neodobravanju: oči su joj se iskrile. Knez je stajao pred njom nijem, bez riječi, i odjednom je problijedio.

– Ovdje nema nikoga tko bi bio vrijedan takvih riječi! – buknula je Aglaja. – Ovdje nitko, baš nitko nije dostojan vašeg malog prsta, niti uma, niti srca vašega! Vi ste čestitiji od svih, plemenitiji od svih, valjaniji od svih, bolji od svih, umniji od svih!... Ovdje ih ima koji nisu dostojni da se sagnu i da dignu rubac koji ste vi maloprije ispustili... Zašto ponižavate sami sebe i rušite sebe ispod drugih? Zašto ste sve nagrdili u sebi, zašto nema u vama ponosa?

– Gospode, zar se to moglo i zamisliti? – pljesne rukama Lizaveta Prokofjevna.

– Bijedni vitez! Hura! – klikne Kolja zanesen.

– Šutite!... Kako smiju vrijeđati mene ovdje u vašoj kući! – napadne odjednom Aglaja Lizavetu Prokofjevnu, već u onom histeričnom stanju kad ne paziš ni na kakvu granicu i prelaziš svaku prepreku. – Zašto mene muče svi, svi do jednoga! Zašto oni, kneže, sva ta tri dana navaljuju na mene zbog vas? Ni za što se ja neću udati za vas! Znajte, ni za što i nikada! Znajte, ni za što i nikada! Znajte to! Zar se možeš udavati za takvog smiješnog čovjeka kao što ste vi? Pogledajte se sada u zrcalu da vidite kako izgledate! Zašto, zašto me draže da ću se udati za vas? Vi to morate znati! I vi ste u zavjeri s njima!

– Nitko te nije nikada dražio! – promrmlja Adelaida uplašena.

– Nikomu nije bilo ni nakraj pameti, nitko nije rekao nešto slično! – poviče Aleksandra Ivanovna.

– Tko ju je dražio? Kada su je dražili! Tko li joj je to rekao? Bulazni li ona ili ne bulazni? – obraćala se svima Lizaveta Prokofjevna, dršćući od gnjeva.

– Svi su govorili, svi do jednoga, tijekom sva ta tri dana! Nikad, nikad neću poći za njega!

Kad je to uzviknula, briznula je Aglaja u gorki plač, zakrila rupcem lice i srušila se na stolicu.

– Ta on te nije još ni zapros...

– Ja vas nisam zaprosio, Aglaja Ivanovna – istrgne se odjednom knezu.

– Što-o? – otegne Lizaveta Prokofjevna u čudu, u neodobravanju, u zaprepaštenju. – Što je to-o-o?

Nije vjerovala svojim ušima.

– Htjedoh reći... htjedoh reći – zatrepće knez – htjedoh samo objasniti Aglaji Ivanovnoj... Čast mi je bila objasniti da nikako nisam kanio... imao čast zaprositi njezinu ruku... pa i bilo kada... Ja tu nisam ni za što kriv, tako mi Boga, nisam kriv, Aglaja Ivanovna! Nikad nisam kanio, i nikad mi nije bilo na pameti, nikad neću poželjeti, vidjet ćete i sami: budite uvjereni! To me je neki zlobnik oklevetao pred vama! Budite spokojni!

Dok je to govorio, približio se Aglaji. Ona skine rubac kojim je prekrila lice, brzo pogleda njega i svu njegovu preplašenu spodobu, shvati njegove riječi i odjednom prasne u smijeh baš njemu u lice – u takav veseo i neobuzdan smijeh, u takav smiješan i porugljiv hihot da se Adelaida prva nije suzdržala, pogotovo kad je i sama pogledala kneza, nego je poletjela k sestri, zagrlila je i zahihotala isto onakvim neobuzdanim, školarski veselim smijehom kao i ona. Gledajući njih, počeo se odjednom smješkati i knez i uzeo ponavljati radosno i sretno:

– No, slava Bogu, slava Bogu!

Sada se nije više suzdržala ni Aleksandra, nego se i ona počela smijati od svega srca. Činilo se kao da i nema kraja tom hihotu svih triju.

– No, lude! – promrmlja Lizaveta Prokofjevna. – Čas te zaplaše, a čas...

Ali već se smijao i knez Ščerbacki, smijao se i Jevgenij Pavlovič, hihotao Kolja bez prestanka, hihotao i knez, sve ih gledajući.

– Hajdemo u šetnju, hajdemo u šetnju! – uzviče Adelaida. – Svi zajedno i knez svakako s nama; čemu biste vi otišli, mili čovječe! Kako je on mio čovjek, Aglaja! Zar nije istina, mamice? I moram ja njega svakako, svakako poljubiti i zagrliti za... za njegovo objašnjenje maloprije s Aglajom. Maman, mila, dopuštate li mi da ga poljubim? Aglaja, dopusti da poljubim tvojega kneza! – poviče vragolanka te zaista priskoči knezu i poljubi ga u čelo.

Knez joj uhvati ruke, krepko ih stisne, tako da je Adelaida gotovo zaciknula, pogleda je s beskrajnom radošću, digne njezinu ruku iznenada i brzo k usnama i poljubi je tri puta.

– Hajdemo! – zvala je Aglaja. – Kneže, vi ćete mene voditi. – Smije li to, maman, mladoženja koji me je odbio? Ta vi ste se, kneže, odrekli mene zauvijek? Pa ne nudi se tako, ne nudi se tako ruka dami, zar vi ne znate kako se dama vodi ispod ruke? Evo ovako, hajdemo, hajdemo mi ispred svih; hoćete li da idemo ispred svih, tête-à-tête?[44]

Govorila je bez prestanka, još se više smijući na mahove.

– Slava Bogu! Slava Bogu! – govorila je Lizaveta Prokofjevna, ni sama ne znajući čemu se raduje.

– »Iznimno čudni ljudi!« – pomisli knez Ščerbacki možda već po stoti put otkad se združio s njima, ali... sviđali su mu se ti čudni ljudi. Što se pak tiče kneza, on mu se možda i nije previše svidio; knez je Ščerbacki bio pomalo namršten i kao nekako zabrinut kad su svi krenuli u šetnju.

Jevgenij je Pavlovič, čini se, bio najveselije volje, cijelim je putem do stanice tjerao u smijeh Aleksandru i Adelaidu, koje su se s nekom i odviše osobitom spremnošću smijale njegovim šalama, tako da je počeo pomalo i sumnjati da ga one možda i ne slušaju. Od te se misli rashihotao naposljetku iznimno i sasvim iskreno, i ne kazujući razlog. (Takav je već bio karakter!) Sestre, koje su, uostalom, bile najbolje volje, neprestano su pogledavale na Aglaju i kneza koji su išli naprijed; vidjelo se da im je najmlađa sestra zadala veliku zagonetku. Knez se Ščerbacki trudio da s Lizavetom Prokofjevnom zapodjene razgovor o sporednim stvarima, može biti da je zabavi, pa joj dosadio jako. Činilo se da su joj se sasvim rastresle misli, odgovarala je nezgodno, a katkad nije odgovarala nikako. No zagonetke Aglaje Ivanovne nisu se još bile završile te večeri. Posljednja je zapala samoga kneza. Kad su bili odmakli stotinjak koraka od ljetnikovca, rekla je Aglaja naglo, polušaptom, svojemu kavaliru koji je uporno šutio:

– Pogledajte nadesno.

Knez pogleda.

– Gledajte pozornije. Vidite li onu klupu u parku, eno, gdje su ta tri velika drveta... zelena klupa?

Knez odgovori da vidi.

– Sviđa li vam se to mjesto? Dolazim katkad u rano jutro ovamo sjediti, u sedam sati ujutro, dok još svi spavaju.

Knez promrmlja da je mjesto krasno.

– A sad odlazite od mene, neću više hodati s vama ispod ruke. Ili bolje da idemo ispod ruke, ali nemojte progovoriti sa mnom ni riječi. Želim sama razmišljati u sebi...

Opomena je bila svakako suvišna: ne bi knez bio zacijelo izgovorio ni jednu riječ cijelim putem, sve da mu i nije naložila. Srce mu je strašno zakucalo kad je začuo ono o klupi. Za trenutak se snašao i u stidu protjerao svoju nezgrapnu misao...

Na pavlovskoj se željezničkoj postaji, kako se zna i kako barem tvrde svi, okuplja u radne dane »odabranije« općinstvo nego u nedjelju i na blagdane, kad znaju navrijeti »svakakvi ljudi« iz grada. Haljine nisu blagdanske, ali su sjajne. Običaj je skupljati se na glazbu. Orkestar je možda zaista najbolji od naših vrtnih orkestara, svira nove komade. Pristojnost je i dostojanstvenost iznimna, unatoč nekakvom općem izgledu familijarnosti, pa i intimnosti. Sastaju se znanci, sve sami ljetni gosti, da ogledavaju jedan drugoga. Mnogi to čine s istinskim zadovoljstvom i dolaze jedino radi toga; no ima i takvih koji dolaze samo zbog glazbe. Skandali su neobično rijetki, premda ih biva i tijekom radnih dana. Ali bez toga i ne može biti.

Bila je ovaj put divna večer, a i dosta općinstva. Sva su mjesta oko orkestra, koji je svirao, bila zauzeta. Naše društvo posjedalo na stolice malo na strani, baš blizu lijevoga izlaza s postaje. Svjetina i glazba malo su oživili Lizavetu Prokofjevnu i zabavili gospođice; dospjele se one ugledati s pokojim znancima i mahnuti ponekom iz daljine ljubazno glavom; dospjele promotriti kostime, primijetiti pokoje neobične stvari, porazgovarati o njima, podrugljivo se osmjehnuti. I Jevgenij se Pavlovič pozdravljao veoma često. Neki su već bili svratili pažnju na Aglaju i kneza, koji su sve još bili zajedno. Ubrzo pristupili majci i gospođicama neki poznati mladići; dvojica-trojica ostadoše razgovarati; svi su bili prijatelji Jevgenija Pavloviča. Među njima je bio mlad i krasan oficir, vrlo veseo, vrlo razgovorljiv; pohitio on zapodjenuti razgovor s Aglajom i svom se silom trudio zaokupiti njezinu pažnju. Aglaja je bila s njim jako ljubazna i iznimno simpatična. Jevgenij Pavlovič zamoli kneza za dopuštenje da ga upozna s tim prijateljem; knez je jedva razumio što se traži od njega, ali su se upoznali, obojica se poklonili i rukovali se. Prijatelj Jevgenija Pavloviča upitao nešto, no knez, čini se, nije ni odgovorio, ili je tako čudno promumljao nešto u sebi da ga je oficir jako uporno pogledao, onda je pogledao Jevgenija Pavloviča, odmah razumio zašto je on smislio to poznanstvo, samo se malo osmjehnuo i opet se obratio Aglaji. Jedini je Jevgenij Pavlovič primijetio da se Aglaja naglo zacrvenjela.

Knez nije ni primjećivao da drugi razgovaraju s Aglajom i udvaraju joj se, a gotovo je i zaboravljao povremeno da i sâm sjedi pokraj nje. Želio je katkad otići bilo kamo, sasvim nestati odavde te bi mu bilo po volji i mračno, zabitno mjesto, samo da bude sâm sa svojim mislima i da nitko ne zna gdje je. Ili da je bar kod kuće, na terasi, ali da nikoga nema uz njega, ni Lebedeva, ni djece; da se baci na svoj divan, da zakopa lice u uzglavlje i tako preleži dan. U nekim je trenucima sanjao i o gorama, i baš o jednom poznatom mjestu u brdima kojega se svagda volio sjećati i kamo je volio odlaziti, dok je još živio ondje, i odande gledati dolje na selo, na slap što se dolje samo nazire kao bijeli končić, na bijele oblake, na zapušteni stari zamak. O, kako bi volio sada stvoriti ondje i misliti o jednom – o, za svega života o tom jedinom – i dostajalo bi na tisuću godina! I neka, neka ovdje sasvim zaborave na njega! O, to i treba biti, i bolje bi bilo da ga i ne znaju i da je sva ta prikaza jedino u snu. A i nije li svejedno je li u snu ili na javi! Katkad bi se zagledao u Aglaju i po pet minuta ne bi skidao pogled s njezina lica; ali pogled mu je bio vrlo čudan: činilo se da je gleda kao stvar koja je dvije vrste od njega, ili kao portret njezin, a ne kao nju samu.

– Što me vi tako gledate, kneže? – reče ona odjednom, prekidajući veseli razgovor i smijeh s onima oko sebe. – Ja se vas bojim; sve mi se čini, vi biste pružili ruku i prstom mi dodirnuli lice, pipnuli ga. Zar nije istina, Jevgenije Pavloviču, tako on gleda? Knez sasluša kao u čudu što su se obratili k njemu, shvati, ali možda i nije sasvim razumio, ne odgovori, no kad spazi da se smije i ona i svi, odjednom zine i poče se smijati i sâm. Smijeh se uokolo još pojača; oficir, valjda smiješan čovjek, jednostavno je pucao od smijeha. Odjednom Aglaja prošapće gnjevno u sebi:

– Idiot!

– Gospode! Pa zar ona takvoga... zar će sasvim poludjeti!... – zaškrguta u sebi Lizaveta Prokofjevna.

– To je šala. To je isto onakva šala kao i onda s »bijednim vitezom« – odrješito joj šapne u uho Aleksandra – i ništa više! Opet ga je stala čerupati na svoj način. Ali sada je ta šala zašla predaleko; to se mora prekinuti, maman! Maloprije se prenemagala kao glumica, sve nas je preplašila svojom vragolijom...

– Sva sreća još što je naišla na takvog idiota – šapne joj Lizaveta Prokofjevna. Od kćerine joj primjedbe ipak odlanulo.

Ali knez je čuvši kako je nazvan idiotom zadrhtao, ali ne zbog toga što je nazvan idiotom. »Idiota« je odmah zaboravio. No među svjetinom, nedaleko od onog mjesta gdje je sjedio, odnekud sa strane – nikako ne bi znao pokazati na kojemu mjestu zapravo i na kojoj točki – na trenutak se pojavilo jedno lice, blijedo lice, s kovrčavom kosom, s poznatim, jako poznatim smiješkom i pogledom – na trenutak se pojavilo i nestalo. Veoma lako može biti da mu se to samo učinilo; od cijele mu je prikaze preostao u dojmu samo nacereni smiješak, oči i svijetlozelena gizdelinska kravata na tom gospodinu koji je prošao. Je li taj gospodin nestao u svjetini, ili je šmugnuo na postaju, ni to nije razabrao knez.

Ali nakon časka počeo se odjednom brzo i nemirno osvrtati oko sebe; ta je prva prikaza mogla biti vjesnica i prethodnica drugoj prikazi. I zacijelo je bilo tako. Zar je zaboravio, kad su kretali na postaju, na mogućnost susreta? Istina, kad je išao na postaju, čini se da nije znao da ide ovamo – u takvom je bio stanju. Da je znao i mogao biti pozorniji, mogao je primijetiti još prije četvrt sata da se Aglaja katkad obazire letimice, i ona kao u nemiru, kao da i ona traži nešto oko sebe. Sada, kad se jako počeo primjećivati njegov nemir, porasla je i Aglajina uzrujanost i nemir, i čim bi se ogledao on, ogledala bi se gotovo odmah i ona. Ubrzo se riješila ta uzbuna.

Iz onog istog prostranog izlaza s postaje, gdje su se u blizini smjestili knez i cijelo društvo Jepančinih, pojavila se iznenada cijela rulja, bar desetak ljudi. Pred ruljom su bile tri žene; dvije su od njih bile divne ljepotice, i nije bilo nikakvo čudo što se za njima kreće toliko obožavatelja. Ali i obožavatelji, i žene – sve je to bilo nešto posebno, nešto sasvim drugačije nego drugo općinstvo koje se skupilo na glazbu. Odmah su ih opazili gotovo svi, ali su se uglavnom trudili pričiniti se kao da ih i ne vide, i jedino im se nekoji od mlađarije osmjehnuli, kazujući nešto šaptom jedan drugomu. Nikako ih nisi mogao ne vidjeti: jasno su objavljivali sebe, govorili naglas, smijali se. Moglo se pomisliti da su mnogi među njima i pijani, premda su neki od njih bili naoko u gizdelinskoj i elegantnoj odjeći; no tu je bilo ljudi jako čudna lika, u čudnoj odjeći, čudno zažarenih lica; među njima je bilo nekoliko oficira; bilo je i takvih koji se više ne mogu smatrati mladima; bilo je pristalo odjevenih ljudi, u širokoj, elegantnoj odjeći, s prstenjem i manšetama, sa sjajnim, poput smole crnim vlasuljama i zaliscima, i s osobito plemenitom, iako malo čangrizavom dostojanstvenošću na licu, ali ljudi kojih se klone u društvu kao kuge. Među našim društvenim zborovima izvan grada ima, dakako, takvih koji se odlikuju neobičnom dostojanstvenošću te su na osobito dobru glasu; no i najoprezniji se čovjek ne može u svakom trenutku očuvati od opeke koja pada sa susjedne kuće. Ta se opeka spremala sada pasti i na dostojanstveno općinstvo okupljeno na glazbi.

Da s postaje dođeš na estradu gdje je orkestar, trebaš sići niz tri stepenice. Kod tih stepenica i stade rulja; nisu se mogli nakaniti da siđu, ali jedna od žena krenula je naprijed; za njom se ohrabrila i krenula samo dvojica iz njezine pratnje. Jedan bio čovjek srednjih godina, prilično skromna lika, uredne vanjštine u svakom pogledu, ali se činio pravim proleterom, to jest od onih koji nikad nikoga ne znaju i nitko ne zna njih. Drugi, koji nije zaostao za svojom damom, bio je sasvim odrpan, naskroz dvosmislena lika. Nitko više nije pošao za ekscentričnom damom; ali ona, kad je silazila, nije se ni osvrnula, kao da joj je sasvim svejedno idu li za njom ili ne idu. Smijala se i naglas razgovarala kao i prije; odjevena je bila s iznimnim ukusom i bogato, ali malo sjajnije nego što bi trebalo. Uputila se uz orkestar na drugu stranu estrade, gdje je pokraj puta čekala nekoga nečija kočija.

Knez nije vidio nju već više od tri mjeseca. Za svih tih dana otkad je doputovao u Petrograd, nakanjivao se otići k njoj, ali ga je možda zadržavala tajna slutnja. Nije barem nikako mogao pogoditi kakav će mu biti dojam kad se sastane s njom, a katkad je u strahu nastojao zamisliti taj dojam. Samo mu je bilo jasno – da će sastanak biti težak. Nekoliko se puta tijekom tih šest mjeseci sjećao onog prvog čuvstva što ga je u njemu uzbudilo lice te žene čim ga je ugledao na slici; ali i u dojmu te slike sjećao se da je bilo mnogo tjeskobe. Onih mjesec dana u provinciji, kad se gotovo svaki dan viđao s njom, strašno je djelovalo na njega, tako da je katkad i tjerao od sebe uspomenu na to ne tako davno vrijeme. I na samom licu te žene uvijek mu je bilo nešto što ga je mučilo: u razgovoru s Rogožinom nazvao je to čuvstvo beskrajnim žaljenjem, i to je bila istina; to je lice već i na slici izazivalo iz njegova srca cijelu muku žaljenja; toga dojma samilosti i čak stradanja za to biće nije nikad nestajalo iz njegova srca, nije nestalo ni sada. O, nije, bio je dojam čak još jači. Ali knez nije bio zadovoljan onim što je govorio Rogožinu; i tek sada, u ovom trenutku, kad se ona iznenada javila, razumio je možda izravnim čuvstvom što je nedostajalo njegovim riječima Rogožinu. Nije dostajalo riječi koje bi mogle iskazati stravu; da, stravu! Sada ju je, u tom trenutku, osjećao potpuno; bio je uvjeren, bio je potpuno uvjeren, zbog svojih posebnih razloga, da je ta žena – luda. Kad bi netko tko voli jednu ženu više nego išta na svijetu, ili se nada takvoj ljubavi, odjednom ugledao tu ženu na lancu, iza željezne rešetke, pod čuvarovom palicom – takav bi dojam bio donekle nalik na ono što je sad osjetio knez.

– Što je vama? – prošapće brzo Aglaja, okrećući se njemu i naivno ga trzajući za ruku.

On okrene k njoj glavu, pogleda je, zagleda joj u crne oči, koje su u taj čas, a on ne bi znao zašto, sijevale, pokuša se osmjehnuti, ali u jedan mah, kao da je u trenutku zaboravio na nju, odvrati oči nadesno i opet poče promatrati svoju neobičnu prikazu. Nastasja je Filipovna prolazila u taj čas baš gospođicama pokraj stolica. Jevgenij je Pavlovič dalje pripovijedao nešto, jamačno jako smiješno i zanimljivo, Aleksandri Ivanovnoj, govorio je brzo i oduševljeno. Knez je zapamtio da je Aglaja odjednom izgovorila polušaptom: "Gospode! Kakvu..."

Riječ je bila neodređena i neizgovorena; Aglaja se odmah suzdržala i nije dometnula ništa više, ali to je već bilo dovoljno. Nastasja Filipovna, koja je prolazila, kao da nikoga ne primjećuje posebno, odjednom se okrenula k njima i kao da je tek sada opazila Jevgenija Pavloviča.

– H-hja! Ta on je to! – uskliknula je i zastala mahom. – Čas ga ne možeš pronaći nikakvim kurirom, čas kao namjerice sjedi ondje gdje ne bih ni zamislila... Ta mislila sam da si ondje... kod strica!

Jevgenij Pavlovič plane, bijesno pogleda Nastasju Filipovnu, ali se opet odvrati brže od nje.

– Što je! Zar ne znaš? Još on ne zna, zamislite? Ubio se! Jutros se ubio tvoj stric! Malo prije su mi rekli, u dva sata, a sad već zna pola grada; nestalo, kažu, tri stotine i pedeset tisuća erarskog novca, a drugi kažu: pet stotina. A ja sam sve računala, on će ti još namrijeti baštinu – sve je profućkao. Nadasve raskalašen starkelja je bio... No, zbogom, bonne chance![45] Zar nećeš otići onamo? I jesi baš na vrijeme istupio iz službe, lukavče! Ta besmislica je, znao si, znao unaprijed: možda si znao još jučer... Premda se u drskom nasrtanju, u razglašavanju poznanstva i intimnosti, kojih nije bilo, skrivala svakako određena svrha, pa o tome nije sada moglo biti nikakve sumnje, Jevgenij se Pavlovič kanio isprva otresti kakogod te pošto-poto i ne primjećivati vrjeđačicu. Ali riječi Nastasje Filipovne ošinule su ga kao grom; kad je čuo za stričevu smrt, problijedio je kao krpa i okrenuo se glasnici. U taj čas ustala Lizaveta Prokofjevna naglo, digla za sobom sve i gotovo potrčala odande. Jedini je knez Lav Nikolajevič ostao jedan trenutak na svojem mjestu, kao da je neodlučan, a Jevgenij je Pavlovič još uvijek stajao, nije se snalazio. No Jepančini nisu dospjeli otići ni dvadeset koraka, a granuo strašan skandal.

Oficir koji je razgovarao s Aglajom, desni prijatelj Jevgenija Pavloviča, posebno se zgražao.

– Tu jednostavno treba korbač, ničim inače nećeš doskočiti toj drolji! – izgovori on gotovo naglas. (Čini se da je on i prije bio pouzdanik Jevgenija Pavloviča.)

Nastasja se Filipovna onoga trena okrene k njemu. Oči su joj sijevnule; poletjela je k nepoznatu mladiću koji je stajao dva koraka od nje i držao u ruci taman, pleteni štapić, istrgla mu ga iz ruku i svom silom ošinula njime svoga uvreditelja po licu. Sve se to zbilo u trenutku... Oficir, sav izvan sebe, poleti na nju; oko Nastasje Filipovne nije više bilo njene pratnje; pristojni gospodin srednjih godina nestao je netragom, a nakićeni je gospodin stajao postrance i smijao se grohotom. Za trenutak bi se, dakako, bila javila policija, no u tom bi jednom časku ljuto bila nastradala Nastasja Filipovna da joj nije stigla nenadana pomoć: knez, koji je također bi zastao na dva koraka, uspio je uhvatiti oficira otraga za ruke. Trgajući svoju ruku, oficir ga je jako gurnuo u prsa; knez odleti tri koraka i sruši se na stolicu. Ali Nastasji se Filipovnoj već javila još dva zaštitnika. Pred napadačem oficirom stajao je boksač, autor čitatelju poznatoga članka i pravi član nekadašnje Rogožinove družbe.

– Keller! Poručnik izvan službe – predstavi se bahato. – Ako vam je, kapetane, po volji da se hrvate, ja ću zamijeniti slabi spol te sam vam na usluzi; prošao sam sav engleski boks. Ne gurajte se, kapetane; žao mi je zbog krvave uvrede, ali ne mogu dopustiti šakačko pravo prema ženi, svijetu pred očima. No ako želite na drugi način, kao što dolikuje najplemenitijem licu, onda – vi mene, kapetane, dakako, razumijete...

Ali kapetan se već snašao i nije ga više slušao. U taj se tren javi iz svjetine Rogožin, brzo uhvati Nastasju Filipovnu ispod ruke i odvede je. I Rogožin se činio strašno potresenim, bio je blijed i drhtao je. Dok je odvodio Nastasju Filipovnu, uspio se ipak zlobno nasmijati oficiru u oči i izgovoriti u slavlju kao čovjek s tržnice:

– Hi! Baš se izvukao! Gubica mu je u krvi! Hi!

Oficir se snašao, sasvim shvatio s kime je, te se uljudno, ali prikrivajući lice rupcem, obratio knezu koji je već bio ustao sa stolice.

– Knez Miškin, s kojim sam se imao čast upoznati?

– Ona je luda! Luda! Uvjeravam vas – odgovori knez drhtavim glasom, a pruži k njemu, tko bi znao zašto, drhtave ruke.

– Ja se, dakako, ne mogu pohvaliti takvim znanjem; ali želim znati vaše ime.

Mahnuo je glavom i otišao. Policija je stigla upravo pet sekundi nakon što su bili nestali posljednji sudionici. Ali skandal i nije trajao dulje od dvije minute. Neki su od općinstva poustajali i odlazili, drugi su samo sjeli s jednih mjesta na druga; treći su se veoma razveselili skandalu; četvrti poveli silan razgovor i zainteresirali se. Jednom riječju, stvar je završila kao obično. Orkestar ponovno zasvira... Knez pođe za Jepančinima. Da se sjetio ili pogodio pogledati ulijevo, dok je sjedio na stolici, poslije toga kad je bio odgurnut, bio bi spazio Aglaju, dvadesetak koraka od sebe, kako je stala te gleda skandalozni prizor i ne sluša majku i sestre koje su bile već odmakle i nju dozivale. Knez Ščerbacki pritrči k njoj i nagovori je napokon da brže ode. Lizaveta se Prokofjevna sjećala da se Aglaja vratila k njima u takvoj uzrujanosti da je teško i čula njihovo dozivanje. Ali upravo nakon dvije minute, tek što su bili ušli u park, izgovorila je Aglaja svojim običnim ravnodušnim i hirovitim glasom:

– Htjelo mi se pogledati kako će završiti komedija.

III
Događaj na postaji prenerazio je gotovo stravom i majku i kćeri. Lizaveta je Prokofjevna u uzbuni i uzrujanosti gotovo pretrčala s kćerima cijeli put od postaje do kuće. Prema njezinu se sudu previše toga dogodilo i otkrilo u tome događaju, tako da su joj se u glavi, unatoč svemu neredu i zaprepaštenju, rađale već odlučne misli. Ali i svi su ostali shvatili da se dogodilo nešto posebno i da se, možda na sreću, počinje otkrivati neka iznimna tajna. Unatoč prijašnjem uvjeravanju i izjavljivanju razobličen Ščerbackog, Jevgenij je Pavlovič »bio sada raskrinkan«, razobličen, otkriven i »formalno zatečen u svojim vezama s tom droljom«. Tako je mislila Lizaveta Prokofjevna, pa i obje starije kćeri. Od toga je zaključka dobitak bio da se nagomilalo još više zagonetaka. Gospođice su se, doduše u sebi, zlovoljile malo zbog pretjeranog zaprepaštenja i onako očitog bijega majčina, ali u prvom je metežu nisu htjele uznemiriti pitanjima. Osim toga im se zbog nečega činilo da njihova sestrica, Aglaja Ivanovna, zna o toj stvari možda više nego sve tri one s majkom. Knez je Ščerbacki bio također mračan kao noć i također vrlo zamišljen. Lizaveta Prokofjevna nije cijelim putem progovorila s njim ni riječ, a on kao da to nije ni primijetio. Adelaida ga je pokušala zapitati: »O kakvom su to stricu govorili maloprije i što se to dogodilo u Petrogradu?« No on joj za odgovor promrmlja, nadasve kisela lica, nešto nejasno da će se tobože raspitati i da je sve to, dakako, puka budalaština. »U to nema sumnje!«, odgovori Adelaida i nije pitala ništa više. Aglaja se pak umirila nekako neobično i samo je primijetila putem da prebrzo hite. Jednom se osvrnula i promotrila kneza koji ih je stizao. Kad je primijetila kako se upeo da ih stigne, podrugljivo se osmjehnula i nije se više ogledavala na njega.

Naposljetku, gotovo već pred ljetnikovcem, presreo ih Ivan Fjodorovič, koji se upravo bio vratio iz Petrograda te im krenuo u susret. Odmah od prve riječi zapitao je za Jevgenija Pavloviča. Ali supruga je oporo prošla kraj njega, niti mu je odgovorila, niti ga pogledala. Po očima svojih kćeri i kneza Šerbackog razabrao je odmah da je u kući oluja. No i bez toga je njegovo vlastito lice iskazivalo neki neobični nemir. Uhvatio odmah kneza Ščerbackog ispod ruke, zaustavio ga na kućnom ulazu i gotovo šaptom izgovorio s njim nekoliko riječi. Prema njihovim zabrinutim licima, kad su se zatim popeli na terasu i otišli k Lizaveti Prokofjevnoj, moglo se rasuditi da su i oni čuli neki neobični glas. Malo se pomalo skupili svi gore kod Lizavete Prokofjevne, a na terasi osta naposljetku samo knez. Sjedio je u kutu kao da očekuje nešto, ali ni sâm nije znao zašto; nije mu ni na pamet padalo da ode kad je vidio gungulu u kući; činilo se da je zaboravio na cijeli svijet te je spreman presjediti makar i dvije godine bez prestanka, ma gdje ga posadili. Odozgo je slušao katkad odjeke uzbuđena razgovora. Ni sâm ne bi znao reći koliko je presjedio tu. Nastalo kasno doba i sasvim se stalo mračiti. Na terasu izašla iznenada Aglaja; bila je naoko spokojna iako malo blijeda. Kad je spazila kneza, kojemu se »očito nije nadala« da će ga susresti ovdje na stolici, u kutu, Aglaja se nasmiješi kao u dvoumici.

– Što vi radite tu? – pristupi k njemu.

Knez promrmlja, malo zbunjen, i skoči sa stolice; no Aglaja sjedne pokraj njega, te opet sjedne i on. Ona ga ogleda naglo, ali pozorno, zatim pogleda na prozor, kao bez ikakve misli, zatim opet pogleda njega. »Možda će sad prasnuti u smijeh«, pomisli knez, »ali ne, da je kanila, već bi to bila učinila.«

– Vi biste možda čaja, naredit ću – reče ona nakon neke šutnje.

– N-ne. Ja ne znam...

– No, kako ne biste to znali. Ah, da, poslušajte; da vas tkogod izazove na dvoboj, što biste vi učinili? Htjela sam vas zapitati još maloprije.

– Ali... tko će... neće mene nitko izazvati na dvoboj.

– No ako bi vas izazvali? Biste li se vi jako uplašili?

– Ja mislim da bih se jako... bojao.

– Zbilja? Vi ste, dakle, plašljivac?

– N-nisam, možda i nisam. Plašljivac je onaj koji se boji i bježi, a tko se boji i ne bježi, taj još nije plašljivac – nasmiješi se knez, pošto je premislio.

– A vi nećete pobjeći?

– Možda i neću – nasmije se on naposljetku Aglajinim pitanjima.

– Ja sam, doduše, žena, ali ne bih pobjegla ni za što – primijeti ona gotovo uvredljivo. – Uostalom, vi se meni smijete i cerite se po svojem običaju da steknete više zanimanja; recite: obično pucaju na dvanaest koraka? Neki i na deset? Dakle, sigurno je da ćeš biti ubijen ili ranjen?

– U dvobojima kao da rijetko pogađaju.

– Otkud rijetko? Ta Puškin je ubijen.

– To je možda slučajno.

– Nikako nije bilo slučajno; bio je dvoboj na život i smrt, i on je ubijen.

– Metak je pogodio tako nisko, Dantes je nišanio zacijelo negdje više, u prsa ili u glavu; tako ne nišani nitko, sva je, dakle, prilika da je metak pogodio Puškina slučajno. To su mi govorili kompetentni ljudi.

– A meni je govorio jedan vojnik, s kojim sam jedanput razgovarala, da se njima posebno nalaže, prema pravilu, kad se rasipaju za strijeljanje, da nišane u pola čovjeka, tako im naređuju: »U pola čovjeka«. Nije, dakle, u prsa i nije u glavu, nego se posebno nalaže da strijeljaju u pola čovjeka. Pitala sam zatim jednog oficira, i on mi je rekao da je zaista tako.

– To je istina, ali to vrijedi za gađanje s velike udaljenosti.

– A znate li vi gađati?

– Nisam nikad pucao.

– Zar ne znate ni nabiti pištolj?

– Ne znam. To jest, znam kako se to radi, ali nikad nisam nabijao sâm.

– No, onda i ne znate, jer tu treba prakse! Slušajte, dakle, i zapamtite: prvo, kupite dobar prah za pištolje, nemojte vlažan (kažu da ne smije biti vlažan, nego jako suh), neki sitan, samo zatražite takav, a ne onaj kojim pucaju iz topova. Metak, kažu, liju nekako sami. Imate li vi pištolj?

– Nemam, i ne treba mi – nasmije se knez odjednom.

– Ah, kakva je to besmislica! Svakako kupite: dobar francuski ili engleski pištolj, to su, kažu, najbolji. Zatim uzmite otprilike naprstak praha, možda dva naprska, i saspite. Bolje je poviše. Začepite kučinom (kažu da svakako treba zbog nečega začepiti baš kučinom), nju možete nabaviti bilo gdje, iz kakve strunjače, a katkad oblažu kučinom i vrata. Onda, kad stavite kučinu, metnite metak – čujete li, metak kasnije, a prah prije, jer inače neće opaliti. Što se smijete? Ja hoću da vi svaki dan pucate po nekoliko puta i da svakako naučite gađati. Hoćete li to učiniti? Knez se smijao; Aglaja zlovoljno lupi nogom. Njezino je ozbiljno lice u takvom razgovoru čak i zadivilo kneza. Osjećao je donekle da bi morao nešto doznati, nešto zapitati – svakako nešto ozbiljnije nego kako se nabija pištolj. Ali sve mu je to ishlapjelo iz pameti, osim samo toga da pred njim sjedi ona, a on gleda nju pa bi mu gotovo i svejedno bilo o čemu ona govorila.

Odozgo siđe naposljetku na terasu i sâm Ivan Fjodorovič; nekamo je odlazio, namrštena, zabrinuta i odlučna lica.

– A, Lave Nikolajeviču, ti... Kamo sada? – zapita on, premda Lav Nikolajevič nije ni mislio krenuti. – Hajdemo, reći ću ti nešto.

– Doviđenja – reče Aglaja i pruži knezu ruku.

Na terasi je bio već priličan mrak te joj knez nije sasvim jasno razabrao u taj mah lice. Za trenutak, kad je već s generalom izlazio iz ljetnikovca, najednom pocrveni on strašno i krepko stisne svoju desnicu.

Pokazalo se da je Ivanu Fjodoroviču isti put s njim; bilo je kasno doba, ali Ivan je Fjodorovič htio s nekim porazgovarati o nečemu. No dotle je zapodjenuo razgovor s knezom, naglo, uzbuđeno, prilično bez veze, i često je u razgovoru spominjao Lizavetu Prokofjevnu. Da je knez mogao u tom trenutku biti pozorniji, možda bi se bio dosjetio da Ivan Fjodorovič želi uz drugo ispitati nešto i od njega, ili točnije, želi ga ravno i otvoreno zapitati nešto, ali sve mu ne polazi za rukom dirnuti u glavnu stvar. Na stid svoj, knez je bio toliko rastresen da u prvi tren nije ništa ni čuo, a kad se general zaustavio pred njim s nekim žestokim pitanjem, morao mu je priznati da ne razumije ništa.

General slegne ramenima.

– Svi ste vi postali nekakvi čudaci, u svakom pogledu – uze on opet govoriti. – Kažem ti da nikako ne razumijem ideje i nemir Lizavete Prokofjevne. Ona je u histeriji i plače i govori da su nas postidjeli i osramotili. Tko? Kako? S kim? Kada? Zašto? Ja sam, priznajem, kriv (to ja priznajem), mnogo sam skrivio, ali toj... nespokojnoj ženi (koja je uz to i loša vladanja) može napokon policija ograničiti težnje, pa se ja kanim još danas sastati s nekim i upozoriti. Sve se može ugoditi tiho, blago, pa i umiljato, po poznanstvu svakako bez skandala. Priznajem i to da će budućnost obilovati događajima i da su mnoge stvari nerazjašnjene; tu ima i spletki; ali ako ovdje ništa ne znaju, ondje opet ne znaju ništa objasniti; ako ja nisam čuo, ti nisi čuo, onaj nije čuo, peti također nije ništa čuo, tko je, dakle, i čuo naposljetku pitam tebe? Čime da se to po tvojem sudu objasni ako ne time da je stvar napola priviđenje, da je nema, kao što je, na primjer, mjesečeva svjetlost... ili druge prikaze.

– Ona je luda – promrmlja knez, koji se u jednom trenutku sjetio s boli svega što je bilo maloprije.

– Oteo si mi riječ iz usta ako govoriš o onoj. I mene je donekle snalazila ta ista misao te sam se odavao spokojnomu snu. Ali sad vidim da tu misle točnije, i ne vjerujem u ludilo. Zagrižljiva je žena, recimo, ali pri tom je čak i prepredena, a ne samo da nije luda. I odviše to dokazuje današnji istup njezin prema Kapitonu Aleksejeviču. To je od nje lupeško djelo, to jest, barem jezuitsko, zbog osobitih svrha.

– Kakvomu Kapitonu Aleksejeviču?

– Ah, Bože moj, Lave Nikolajeviču, ti ništa ne slušaš. Ja sam odatle i počeo da sam uzeo s tobom govoriti o Kapitonu Aleksejeviču; tako sam zaprepašten da mi još i sada dršću i ruke i noge. Zato sam se i zadržao danas u gradu. Kapiton Aleksejevič Radomski, stric Jevgenija Pavloviča...

– No! – poviče knez.

– Ubio se jutros u zoru, u sedam sati. Čestit starčić, od sedamdeset godina, epikurejac – i sasvim onako kako je ona govorila – državni novac, znatan novac!

– A odakle je ona...

– Doznala? Ha-ha! Ta oko nje se već skupio cio štab, čim se javila. Znaš li kakve ličnosti pohađaju sada nju i traže tu »čast poznanstva«? Naravno, mogla je maloprije čuti štogod od dolaznika, jer sada zna već cijeli Petrograd, a ovdje pola Pavlovska, ili već i cijeli Pavlovsk. No kako je domišljata primjedba njezina o uniformi, kako su mi pričali, to jest o tom da je Jevgenj Pavlovič na vrijeme pogodio istupiti iz službe! Takva paklena aluzija! Ne, to ne upućuje na ludilo. Odbijam, dakako, vjerovati da je Jevgenij Pavlovič unaprijed mogao znati za katastrofu, to jest, da će toga i toga dana, u sedam sati, itd. Ali je mogao slutiti sve to. A ja, eto, a mi smo, eto, svi, i knez Ščerbacki, mislili da će mu on namrijeti baštinu! Strahota! Strahota! Ali da znaš, ne krivim ja Jevgenija Pavloviča ni za što, to ti izjavljujem odmah, no ipak je sumnjivo. Knez Ščerbacki je strahovito zaprepašten. Sve je to granulo nekako neobično.

– A što je sumnjivo u vladanju Jevgenija Pavloviča?

– Nije ništa! Vladao se najplemenitije. Ja nisam smjerao ni na što. Vlastiti mu je imutak, mislim, neokrnjen. Lizaveta Prokofjevna, razumije se, neće ni čuti... Ali glavno je – sve te obiteljske katastrofe, ili da kažem točnije, sve te tričarije, da i ne znaš kako bi ih nazvao... Ti si zaista kućni prijatelj, Lave Nikolajeviču, i smisli, maloprije je izašlo na vidjelo, premda nije pouzdano, da se Jevgenij Pavlovič, kažu, već prije mjesec dana očitovao Aglaji i ona ga je, kažu, formalno odbila...

– Ne može biti! – uzvikne knez vatreno.

– A zar ti znaš štogod? Vidiš, premili – trgne se i začudi se general, zastavši kao ukopan – nisam smio i možda sam ti se izlanuo nezgodno, ali to je zato jer si ti... jer si ti... može se reći, takav čovjek. Možda ti znaš štogod posebno?

– Ja ne znam ništa... o Jevgeniju Pavloviču – promrmlja knez.

– Ne znam ni ja! Mene... mene, brate, zaista žele zakopati u zemlju i pokopati, i neće pri tome rasuditi kako je to teško čovjeku i da ja to neću trpjeti. Maloprije je bila takva scena da je strahota! Govorim ti kao rođenom sinu. Glavno je, Aglaja kao da ismijava majku. To da je ona, čini se, prije mjesec dana odbila Jevgenija Pavloviča i da je među njima bilo prilično formalno očitovanje, pripovjedile su sestre kao neko nagađanje... uostalom, kao prilično pouzdano nagađanje. Ali ona je takvo svojeglavo i fantastično stvorenje da se i ne može iskazati! Sva velikodušnost, sva sjajna svojstva srca i uma – svega toga valjda ima u njoj, ali uz to hirovitost, podrugljivost – jednom riječju, vraški karakter, s fantazijama. Maloprije je u oči ismijala majku, sestre, kneza Ščerbackog; o sebi i ne govorim, rijetko je da mene ne ismijava, ali što je meni, ja nju, da znaš, volim, volim čak zato što me ismijava – a čini se da me taj vražić zato i voli posebno, to jest, jače nego druge, čini mi se. Zatekao sam vas maloprije u razgovoru nakon maloprijašnje oluje ondje gore; sjedila je s tobom kao da nije ništa ni bilo.

Knez senilno zacrveni i stisne svoju desnicu, ali prešuti.

– Mili, dobri moj Lave Nikolajeviču! – progovori odjednom general čuvstveno i žarko. Ja... pa i sama Lizaveta Prokofjevna (koja ti je, uostalom, opet počela iskazivati čast, a zajedno s tobom i meni zbog tebe, samo ne razumijem zašto), mi ipak volimo tebe, volimo te iskreno i cijenimo te, bez obzira na išta, to jest na sve što se čini. No reci i sâm, mili prijatelju, reci sâm, zar nije odjednom zagonetka i jako nemilo slušati kad u jednom hipu taj hladnokrvni vražić (jer ona je stajala pred majkom s likom najdubljega prezira za sva naša pitanja, a ponajviše za moja, jer ja sam, do vraga, učinio ludoriju, smislio sam iskazati strogost, kad sam glava obitelji – no, pa sam učinio ludoriju), taj hladnokrvni vražić izjavljuje odjednom i sa smiješkom da je ona »bezumnica« (tako se izrazila i čudo mi je da se slaže s tobom: »Zar se niste mogli, kaže, dosjetiti dosad?«), da je ona bezumnica »uvrtjela sebi u glavu da mene pošto-poto uda za kneza Lava Nikolajeviča, a zato istiskuje Jevgenija Pavloviča iz naše kuće«..., samo je to i rekla; ništa više nije objašnjavala, nego hihoće, a mi zinuli, ona pak zalupila vratima i otišla. Onda su mi pripovjedili maloprijašnju zgodu njezinu i tvoju... i... poslušaj, mili kneže, ti nisi uvredljiv čovjek i jako si razuman, ja sam to primijetio u tebe, no... nemoj se rasrditi: tako mi Boga, ona tebe ismijava. Ismijava te kao derište, i nemoj se zbog toga srditi na nju, ali zaista je tako. Nemoj misliti štogod – ona jednostavno zaluđuje i tebe, i sve nas, od besposlenosti. No, zbogom! Ti znaš naše osjećaje? Naša iskrena čuvstva za tebe? Ta su čuvstva nepromijenjena, nikad ni u čemu... no... ja sad moram ovuda, doviđenja! Rijetko sam pogodio ovako nagrabusiti (kako se to govori?) kao ovo sada... Haj, ljetovanje!

Kad je knez ostao sâm na raskršću, ogleda se uokolo, brzo prijeđe ulicu, priđe osvijetljenomu prozoru jednog ljetnikovca, razloži malo pisamce što ga je krepko stiskao u desnici tijekom cijeloga razgovora s Ivanom Fjodorovičem i pročita hvatajući slabu svjetlost:

»Sutra u sedam sati ujutro bit ću na zelenoj klupi u parku i čekat ću vas. Odlučila sam govoriti s vama o jednoj iznimno važnoj stvari koja se tiče baš vas.

»P. S. Nadam se da nećete nikomu pokazati ovo pismo. Stid me je pisati vam ovakvu pouku, ali prosudila sam da ste je zavrijedili, i napisala sam je – pa se crvenim od stida zbog vašega smiješnog karaktera.

»PP. SS. To je ona ista zelena klupa što sam vam je nedavno pokazala. Stid vas bilo! Morala sam i to dopisati.«

Pismo je bilo napisano brzo i složeno kojekako, po svoj prilici baš prije nego što je Aglaja izašla na terasu. U neizrecivoj uzrujanosti, koja je nalikovala na strah, stisne knez opet krepko pismo u ruku i odskoči brzo od prozora, od svjetla, kao preplašen kradljivac; ali u toj se kretnji odjednom snažno sudario s jednim gospodinom koji mu se našao baš iza leđa.

– Ja idem za vama, kneže – izgovori gospodin.

– To ste vi, Keller? – poviče knez u čudu.

– Tražim vas, kneže. Čekao sam vas pred ljetnikovcem Jepančinih; razumije se, nisam mogao ući. Išao sam za vama dok ste vi išli s generalom. Na usluzi sam vam, kneže, raspolažite Kellerom. Spreman sam žrtvovati se, pa i umrijeti ako ustreba...

– Ali... zašto?

– No, zacijelo će biti izazov. Taj poručnik Molovcov, ja ga znam, to jest, ne znam osobno... neće pretrpjeti uvredu. Čovjeka kao što sam ja i Rogožin, razumije se, smatrat će on fukarom, možda i prema zasluzi, vi ste, dakle, jedini da odgovarate. Morat ćete platiti vi, kneže. Pitao je za vas, ja sam čuo, i sutra će njegov prijatelj zacijelo doći k vama, a možda vas čeka već i sada. Ako me udostojite te me odaberete za sekundanta, ja ću za vas i u smrt; zato sam vas i tražio, kneže.

– I vi, dakle, o dvoboju! – prasne knez u smijeh na silno čudo Kellerovo. Hihotao je silno. Keller, koji je zaista bio kao na iglama doklegod se nije zadovoljio i ponudio se za sekundanta, gotovo se uvrijedio gledajući taj preveseli smijeh knežev.

– Ta vi ste ga, kneže, uhvatili maloprije za ruke. Teško je to podnijeti plemenitu čovjeku pred svijetom.

– A on je mene grunuo u prsa! – poviče knez smijući se. – Nemamo se zašto tući! Zamolit ću ga za oproštaj, eto sve. A ako ćemo se tući, tući ćemo se! Neka puca, ja to i želim. Ha-ha! Ja sada znam nabijati pištolj! Znate li da su me učili kako se nabija pištolj? Znate li vi, Kelleru, nabiti pištolj? Treba najprije kupiti prah za pištolj, ali ne vlažan i ne onaj krupni kojim pucaju iz topova; a zatim treba staviti najprije prah, smoći otkuda kučinu iz vrata, i zatim turiti metak, ali se ne smije metak turiti prije praha jer neće opaliti. Čujete li, Kelleru; jer neće opaliti. Ha-ha-ha! Zar to nije najdivniji razlog, prijatelju Kelleru? Ah, Kelleru, znate li da ću ja vas odmah zagrliti i poljubiti. Ha-ha-ha! Kako ste se vi to onda stvorili onako iznenada pred njim? Dođite ovih dana što prije k meni da pijete šampanjac. Svi ćemo se opiti! Znate li vi da kod mene ima dvanaest boca šampanjca, u Lebedevljevoj pivnici? Lebedev mi ga je »uz priliku« prodao prekjučer, dan nakon moje selidbe k njemu, pa sam kupio sve! Skupit ću cijelu družbu! A što je, hoćete li vi spavati noćas?

– Kao i svake noći, kneže.

– No, želim vam miran san! Ha-ha!

Knez prijeđe cestu i nestane u parku, a Kellera ostavi zamišljena i malo zabezeknuta. Nije on još viđao kneza tako čudne volje, a i nije ga dosad znao zamisliti ovakva.

»Možda je groznica jer je nervozan čovjek i sve ga se to dojmilo, ali neće se on, dakako, uplašiti. Takvi se ne boje, tako mi Boga!«, mislio je u sebi Keller. »Hm! Šampanjac! Ipak zanimljiva vijest. Dvanaest boca, tuce; hajde de, prilična vojska. A kladim se da je Lebedev dobio taj šampanjac od koga u zalog. Hm... ali prilično je mio taj knez; takve ja zaista volim; no ne valja gubiti vrijeme i... ako je šampanjac, baš i jest pravo vrijeme...« Da je knez bio u groznici, to je, razumije se, bila istina.

Dugo je švrljao po mračnom parku i naposljetku »našao sebe« gdje se šeće po jednoj aleji. U svijesti mu je ostalo sjećanje da je po toj aleji prošao već trideset ili četrdeset puta gore-dolje, od klupe do nekog starog drveta, visokog i primjetljivog, samo stotinjak koraka. Da je i htio, nikako se ne bi mogao sjetiti što je mislio za to vrijeme u parku, najmanje sat vremena. Ali zatekao je sebe u misli od koje je u jedan mah prasnuo u smijeh; nije bilo, doduše, ničega čemu bi se smijao, ali njemu se sve htjelo smijati. Smislio je da se misao o dvoboju možda i nije rodila jedino u Kellerovoj glavi te, dakle, možda i nije slučajna priča o tom kako se nabija pištolj... »Ha«, zastane odjednom, kad sam mu je sinula druga ideja, »maloprije je sišla na terasu, kad sjedio u kutu, i silno se začudila što me je zatekla ondje i – tako se smijala... počela govoriti o čaju; a u to joj je vrijeme već bilo u rukama to pismo, dakle je zacijelo znala da ja sjedim na terasi pa zašto se začudila? Ha-ha-ha!«

Izvadi pisamce iz džepa i poljubi ga, ali odmah zastade i zamisli se.

»Kako je to čudno! Kako je to čudno!«, izgovori nakon časka s nekom tugom: u jakim se trenucima radosti uvijek ražalošćivao, ni sam nije znao zašto. Ogleda se pomno uokolo i začudi se što je zašao ovamo. Jako se bio umorio te priđe klupi i sjedne na nju. Oko njega je bila neobična tišina. Glazba je već bila odsvirala na postaji. U parku nije možda bilo nikoga više; bilo je, dakako, barem jedanaest i pol sati. Noć je bila tiha, topla, svijetla – petrogradska noć na početku mjeseca lipnja. Ali u gustom, sjenovitom parku, u aleji gdje je bio, bilo se gotovo već sasvim smračilo.

Da mu je tko rekao u tom trenutku da se zaljubio, da je zaljubljen strasnom ljubavlju, on bi u čudu odbio tu misao, a možda i s neodobravanjem. A da je tko dometnuo još da je Aglajino pismo ljubavno pismo koje uriče ljubavni sastanak, svisnuo bi on od stida zbog toga čovjeka i možda bi ga izazvao na dvoboj. Sve je to bilo sasvim iskreno i on nije nijedanput posumnjao i nije dopustio ni najsitniju »dvojnu« misao da bi u te djevojke moglo biti ljubavi za njega, ili čak da bi on mogao ljubiti djevojku. Od te bi se misli zastidio: smatrao bi nepodobnim da bi mogla ljubiti njega, »ovakva čovjeka kakav je on«. Pričinjalo mu se da je to jednostavno njezina vragolija, ako nešto zaista jest; ali je nekako i odviše bio ravnodušan prema toj ideji, te je smatrao da se ona i odviše slaže s prilikama; a bio je zabavljen i okupljen nečim posve drugim. Sasvim je povjerovao riječima što ih je maloprije izlanuo uzrujani general, da ona ismijava sve, a posebno njega, kneza. Nije pritom osjetio ni najmanju uvredu; prema njegovu je sudu tako i trebalo biti. Sve mu se sastojalo ponajprije u tome da će je sutra opet vidjeti, rano ujutro, da će sjediti pokraj nje na zelenoj klupi, slušati kako se nabija pištolj i gledati nju. Više mu i nije trebalo. Jedan ili dva puta sijevnulo mu u glavi i pitanje o tome što mu ona kani reći i kakva je to važna stvar koja se tiče baš njega. Nije osim toga ni časak sumnjao da zaista postoji ta »važna stvar« zbog koje ga zove, ali nije sada gotovo ni mislio na tu važnu stvar, tako da nije osjećao ni najmanju pobudu da misli o njoj.

Po pijesku u aleji zaškripe tihi koraci i on digne glavu. Klupi priđe čovjek kojemu se teško razaznavalo lice u mraku i sjedne pokraj njega. Knez se brže primakne gotovo sasvim k njemu i prepozna blijedo lice Rogožinovo.

– Ja sam i znao da ti švrljaš nekud ovuda, nisam te ni tražio dugo – promrmlja Rogožin kroza zube.

Prvi su se put sastali sad nakon sastanka u gostioničkom hodniku. Zaprepašten zbog nenadane pojave Rogožinove, knez nije mogao neko vrijeme pribrati misli i mučno mu čuvstvo iskrsnulo u srcu. Rogožinu je očito bilo jasno kakav je dojam izazvao; smeo se, doduše isprva, ali je govorio s nekom neprisiljenošću, kao da je naučio naizust: no knezu se učini ubrzo da u njega nema ničega naučenog naizust, pa i nikakve osobite smetenosti: ako je bilo kakve nespretnosti u kretnjama i u razgovoru, bilo je jedino izvana; u duši se taj čovjek nije mogao promijeniti.

– Kako si ti... našao mene ovdje? – upita knez, samo da nešto reče.

– Čuo sam od Kellera (bio sam svratio k tebi). »Otišao je«, kaže, »u park.« – No, mislim, tako dakle i jest.

– Što to »jest«? – zbunjeno prihvati knez riječ koju je on izlanuo.

Rogožin se osmjehne, ali mu ne objasni.

– Dobio sam tvoje pismo, Lave Nikolajeviču; sve ti to uludo činiš... i kako ti se samo da sve to!... A sad evo mene k tebi od nje; naložila mi je da te svakako pozovem; mora ti reći nešto vrlo važno. Pozvala te da dođeš još danas.

– Doći ću sutra. Sad ću odmah kući; hoćeš ti... k meni?

– Čemu? Rekao sam ti sve; zbogom.

– Zar nećeš svratiti? – upita knez tiho.

– Čudan si ti čovjek, Lave Nikolajeviču, moram ti se čuditi.

Rogožin se zajedljivo osmjehne.

– Zašto? Odakle u tebe sada takva pakost prema meni? – prihvati knez tužno i sa žarom. – Ta i sam znaš sada da je neistina sve ono što si mislio. Ali ja sam i mislio da te sve još nije prošla pakost prema meni, i znaš li zašto? Zato što si nasrtao na mene, zato te i ne prolazi pakost. Ja ti kažem da znam jedino za onog Parfena Rogožina s kojim sam se onoga dana pobratimio križevima; to sam ti pisao u jučerašnjem pismu, da bi zaboravio i misliti na svu tu tlapnju i da ne bi počinjao sa mnom razgovor o njoj. Što se kloniš mene? Što kriješ ruku od mene? Kažem ti da smatram pukom tlapnjom sve ono što je bilo tada: ja tebe znam sada napamet onakva kakav si bio onog dana, kao sebe samoga. Ono što si ti umislio nije bilo i nije moglo biti. Čemu, dakle, da se mrzimo?

– Zar možeš ti koga mrziti! – nasmije se opet Rogožin umjesto odgovora na vatrenu, nenadanu besjedu kneževu. Zaista je stajao podalje od njega, pa je uzmaknuo koja dva koraka i skrivao svoje ruke.

– Neću ja sada nikako ni dolaziti k tebi, Lave Nikolajeviču – priklopi on za završetak polagano i jezgrovito.

– Zar me već toliko mrziš?

– Ja tebe ne volim, Lave Nikolajeviču, zašto, dakle, da ti dolazim? Eh, kneže, ti si zaista kao neko dijete, poželio igračku – daj izvadi i daj, a ne razumiješ stvar. Sve si to isto ovako napisao u pismu kako i sada govoriš, ali zar ja ne vjerujem tebi? Vjerujem svakoj tvojoj riječi i znam da ti mene nisi varao nikad i nećeš me prevariti ni odsad; ali ja tebe ipak ne volim. Ti, evo, pišeš da si sve zaboravio i sjećaš se samo pobratima Rogožina, a ne onog Rogožina koji je tada trgnuo nož na tebe. Ali kako ti znaš moje osjećaje? (Rogožin se opet osmjehnuo.) Ta ja se možda nisam odonda pokajao za to ni jedan jedini put, a ti si mi već poslao svoj bratski oproštaj. Možda sam ja iste večeri mislio već na sasvim drugo, a o tom...

– Ni na kraj pameti! – prihvati knez. – Koješta! I kladim se da si onda odletio ravno na željeznicu i dojurio ovamo u Pavlovsk na glazbu, i baš si ovako, kao i danas, iz svjetine pazio i vrebao na nju. Baš si me i zadivio nečim! Da nisi bio onda u takvom stanju, da si i mogao samo to misliti, možda i ne bi bio trgnuo nož na mene. Slutio sam to onda još od jutra, gledajući tebe; znaš li kakav si onda bio? Kad smo mijenjali križeve, onda se možda i rodila u tebi ta misao. Zašto si me onda vodio k starici? Jesi li mislio da ćeš time zadržati svoju ruku? Ta i ne može biti da si pomislio to, nego si osjetio, kao i ja... Obojica smo onda osjetili jednako. Da nisi onda digao na mene ruku (koju je Bog odvratio), čime bih se ja sada pokazao pred tobom? Ta ja sam ionako sumnjao na tebe za to, isti je naš grijeh, podjednako! (Ta ne mršti se! No, zašto se i smiješ?) »Nisam se kajao!« Pa sve da si i htio, ne bi se možda mogao pokajati, jer zapravo i ne voliš mene. I sve da sam nekriv tebi kao anđeo, ipak ti mene nećeš trpjeti dokle god budeš mislio da ona ne voli tebe, nego mene. Ta, dakle, ljubomora postoji. Ali evo što sam smislio ove nedjelje, Parfene, i reći ću ti: znaš li ti da te ona sada voli možda više od svih, pa i tako da te još više voli što te više muči. Ona to neće reći, ali trebaš znati gledati. Zašto se ona na kraju krajeva ipak udaje za tebe? Reći će to ona jednom tebi samomu. Neke žene i žele da ih vole ovako, a ona je baš takvoga karaktera! A tvoj karakter i tvoja ljubav moraju je preneraziti! Znaš li ti da žena zna izmučiti čovjeka okrutnošću i porugom, i neće ni jedan jedini put osjetiti grižnju savjesti, jer će svaki put misliti, gledajući tebe: »Evo ću ga sada izmučiti do smrti, a to ću mu onda naknaditi svojom ljubavlju«...

Rogožin se nasmije grohotom kad je saslušao kneza.

– Da ti nisi, kneže, sâm negdje na takvu namjerio? Čuo sam štošta o tebi, nije li istina?

– Što si, što si čuo? – zadršće odmah knez i zastane neobično smeten.

Rogožin se i dalje smijao. Saslušao je kneza prilično radoznalo, a možda i sa zadovoljstvom; radosni i vatreni zanos knežev veoma ga je iznenadio i ohrabrio.

– I ne samo da sam čuo, nego sada i sâm vidim da je istina – dometne on. – No, kada li si govorio kao sada? Vidiš, ovaj razgovor kao da i nije s tobom. Da to nisam čuo o tebi, ne bih bio ni došao ovamo, i još u park, u ponoć.

– Ja tebe nikako ne razumijem, Parfene Semjoniču.

– Ona mi je to o tebi razglabala još odavno, a sada sam maloprije razabrao i sâm kad si na glazbi sjedio s onom. Učinilo mi se, jučer se i danas učinilo da si ti kao mačak zaljubljen u Aglaju Jepančinu. Meni je to, kneže, svejedno, a ne tiče me se; ako je tebe prošla ljubav prema njoj, nju još nije prošla ljubav prema tebi. Ta ti znaš, ona te želi svakako oženiti onom, zarekla se, he-he! Kaže mi: »Bez toga neću poći za tebe; oni u crkvu, i mi u crkvu.« Što je to, ne mogu razumjeti, nisam razumio ni jedan jedini put: ili te voli beskrajno... ako te voli, kako želi da se vjenčaš s drugom? Kaže: »Želim ga vidjeti sretna« – dakle, voli te.

– Govorio sam i pisao sam ti da ona... nije pri pameti – reče knez pošto je s mukom saslušao Rogožina.

– Bog bi znao! Možda si se u tom i prevario... Ona mi je uostalom danas, kad sam je doveo s glazbe, odredila dan; za tri tjedna, a možda i ranije, zacijelo ćemo se, kaže, vjenčati; zaklela se, sliku sveca je skinula i poljubila. Sada je, dakle, na tebi red, kneže, he, he!

– Sve je to tlapnja! Nikad neće biti to što ti govoriš o meni! Sutra ću doći k vama...

– Zašto je ona luda? – primijeti Rogožin. – Kako je ona svima drugima pri pameti, a jedinomu je tebi kao šenula? Kako ona piše pisma onamo? Da je luda, i ondje bi primijetili po pismima.

– Kakva pisma? – upita knez uplašen.

– Piše onamo, onoj, a ona čita. Zar ti ne znaš? No, doznat ćeš dakle; zacijelo će ti pokazati i sama.

– To ja ne vjerujem! – uzviče knez.

– Eh! Ta vidi se, Lave Nikolajeviču, da nisi još mnogo hodao tom stazicom, nego tek počinješ. Pričekaj malo: sam ćeš držati svoje vlastito redarstvo, sam ćeš stražariti i dan i noć te ćeš znati odande svaki korak, ako samo...

– Okani se i da o tome nisi govorio nikad više! – poviče knez. – Slušaj, Parfene, ja sam maloprije, prije nego što si došao, hodao ovuda i odjednom se počeo smijati, ne znam čemu, ali razlog je bio što sam se sjetio da mi je sutra baš rođendan. Sada će odmah biti dvanaest sati. Hajdemo da dočekamo dan! Ja imam vina, napit ćemo se vina, ti poželi meni ono što ja sad i sâm ne znam poželjeti, baš mi ti poželi, a ja ću tebi poželjeti svu sreću tvoju. Ako nećeš, vraćaj mi križ! Jer nisi mi vratio sutradan križ! Na tebi je? Na tebi je i danas?

– Na meni je – izgovori Rogožin.

– Hajdemo dakle! Neću bez tebe dočekati svoj novi život jer novi mi je život i započeo! Ti ne znaš, Parfene, da je danas započeo moj novi život?

– Sada vidim i sam i znam i sam da je započeo; to ću i javiti njoj. Nisi ti, Lave Nikolajeviču, sasvim pri sebi!

IV
Knez se silno začudio kad je s Rogožinom prišao k svojemu ljetnikovcu i opazio da se tu na jarko osvijetljenoj terasi skupilo bučno i brojno društvo. Vesela se družba smijala, bučila; kao da se i svađala na sav glas; na prvi se pogled naziralo da se tu nadasve veselo provodi vrijeme. I zaista, kad se popeo na terasu, vidio je da svi piju, piju šampanjac, a čini se, već prilično odavno, tako da su se mnogi pirnici već prilično zagrijali. Gosti su bili sve sami znanci kneževi, ali je bilo čudno što su se skupili mahom svi, kao na poziv, premda knez nije pozvao nikoga, a svojega se rođendana tek maloprije sjetio iznenada.

– Pogodio si komu ćeš javiti da ćeš častiti šampanjcem, pa su se i slegli – promrmlja Rogožin, ulazeći za knezom na terasu.

– Znamo mi tu stvar; samo zviždi njima... – nadoveže gotovo u pakosti, sjećajući se, dakako, svoje nedavne prošlosti.

Svi su dočekali kneza s uzvicima i čestitkama, okružili ga. Neki su bili jako bučni, drugi mnogo mirniji, no svi se žurili čestitati kad su čuli za rođendan i svatko je čekao da dođe na red. Kneza je zanteresirala nazočnost nekih lica, na primjer Burdovskoga; ali najčudnije mu je bilo što se u toj družbi stvorio odjednom i Jevgenij Pavlovič; knez nije gotovo vjerovao sebi, zamalo se nije uplašio kad ga je spazio.

Dotle je Lebedev, sav crven i gotovo u zanosu, pritrčao da razjasni stvar; bio je prilično mokar. Iz njegova se naklapanja razabralo da su se svi skupili sasvim prirodno i čak nenadano. Prvi je došao predvečer Ipolit, pa kako mu je bilo mnogo bolje, poželio je pričekati kneza na terasi. Legao je na divan; onda je sišao k njemu Lebedev, zatim cijela njegova obitelj, to jest general Ivolgin i kćeri. Burdovski je došao s Ipolitom, dopratio ga. Ganja i Pticin svratili su, čini se, nedavno, na prolasku (njihov se dolazak poklapao s događajem na stanici), zatim je došao Keller, javio da je rođendan i zaiskao šampanjca. Jevgenij je Pavlovič svratio tek prije pola sata. Da se iznese šampanjac i da se slavi, navaljivao je svom silom i Kolja. Lebedev je drage volje iznio vino.

– Ali svoje, svoje! – vikao je knezu. – Na vlastiti trošak, da proslavim i da čestitam, bit će i gozba, zakuska, o tome se brine moja kći; kad biste vi, kneže, samo znali o kakvoj temi mi raspravljamo! Sjećate li se onog Hamletova »biti ili ne biti?« Suvremena tema, suvremena! Pitanja i odgovori... I gospodin Terentjev nadasve... ne želi spavati! A šampanjca je samo gutnuo, gutnuo, neće mu naštetiti... Približite se, kneže, i riješite! Svi su čekali samo vašu bistru pamet.

Knez opazi mili, umiljati pogled Vjere Lebedeve, koja se također gurala brže kroz svijet k njemu. Mimo svih pruži on ruku njoj prvoj; ona se zažari od uživanja i zaželi mu »sretan život baš od ovoga dana«. Onda potrči navrat-nanos u kuhinju; tu je spremala zakusku; no i prije dolaska kneževa – čim se načas mogla maknuti od posla – dolazila je na terasu i napeto slušala žestoke prepirke o najapstraktnijim i najneobičnijim stvarima koje nisu prestajale među opijenim gostima. Njezina mlađa sestra, koja razvaljuje usta, zaspala je u drugoj sobi na sanduku, ali dječak, Lebedevljev sin, stajao je kraj Kolje i Ipolita te je i sam izgled njegova oduševljenoga lica kazivao da je pripravan prestajati ovdje na istom mjestu makar i deset sati još, pa uživati i slušati.

– Vas sam posebno čekao i veoma se veselim što ste došli tako sretni – reče Ipolit kad mu je knez pristupio da mu odmah nakon Vjere stisne ruku.

– A otkud vi znate da sam ja »tako sretan«?

– Vidi vam se po licu. Pozdravite se s gospodom i sjednite što prije ovamo k nama. Vas sam posebno čekao – dometne on, silno naglašujući da je čekao. Na primjedbu kneževu »da mu ne bi naštetilo što tako kasno sjedi?« – odgovori on da se čudi samome sebi kako je prije tri dana želio umrijeti, i da mu još nikad nije bilo bolje nego večeras. Burdovski skoči i progunđa da je on »tako...«, da je »dopratio« Ipolita i da se i on veseli; da je u pismu »napisao besmislicu«, a sada se »jednostavno veseli...« Nije izgovorio do kraja, nego je krepko stisnuo knezu ruku i sjeo na stolicu.

Poslije svih pristupi knez i k Jevgeniju Pavloviču. On ga odmah uhvati ispod ruke.

– Samo bih vam rekao dvije riječi – šapne on tiho – i o iznimno važnoj stvari; da se uklonimo na časak.

– Dvije riječi – šapne drugi glas knezu u drugo uho i druga ga ruka uhvati s druge strane ispod ruke. Knez u čudu opazi strašno raščupanu, pocrvenjelu, žmirkavu i nasmijanu spodobu u kojoj je onoga časa prepoznao Ferdiščenka koji se bogzna otkud namjerio.

– Sjećate li se Ferdiščenka? – zapita on.

– Kako ste se vi našli ovdje? – klikne knez.

– On se kaje! – poviče Keller koji je pritrčao. – Sakrio se, nije htio izaći k vama, tamo se sakrio u kutu, on se kaje, kneže, osjeća da je skrivio.

– No što je skrivio, što?

– Ja sam ga sreo, kneže, sreo sam ga maloprije i doveo; to mi je rijedak prijatelj; ali on se kaje.

– Jako se veselim, gospodo; hodite, sjednite ovamo k svima, ja ću odmah doći – otresao se najzad knez, žureći se k Jevgeniju Pavloviču.

– Ovdje je kod vas zanimljivo – primijeti Jevgenij Pavlovič – i ja sam vas s uživanjem čekao kojih pola sata. Evo što je, premili Lave Nikolajeviču: sve sam uredio s Kurmišovim te sam svratio da vas umirim; ne trebate se brinuti, on je jako, jako razborito shvatio stvar, pogotovo jer je prema mojem sudu i prije sam kriv.

– S kakvim Kurmišovim?

– Pa s onim što ste ga na stanici uhvatili za ruke... Tako se bio razbjesnio da je već htio poslati sutra k vama i zaiskati objašnjenje.

– Ostavite to, to je besmislica!

– Razumije se, besmislica, i zacijelo bi se svršilo besmislicom, no kod nas ti ljudi...

– Vi ste, Jevgenije Pavloviču, došli možda još i radi čega drugoga?

– O, razumije se, još radi nečega – nasmije se on – ja ću, mili kneže, sutra, čim svane, zbog one nesretne stvari (no, zbog strica) u Petrograd; zamislite: sve je to istina i svi već znaju, osim mene. Tako me je zastravilo sve to te nisam ni dospio svratiti onamo (k Jepančinima), sutra također neću svratiti jer neću biti ovdje – jednom riječju, poslovi su mi zapeli. Stvar je, doduše, beskrajno važna, no ja sam razumio da moram na najiskreniji način razgovarati s vama o koječemu, bez zatezanja, to jest prije odlaska. Ako naređujete, ja ću sjediti i pričekati dok se ne raziđe društvo; ionako ne znam kamo bih se djenuo: tako sam uzrujan da neću leći spavati. Naposljetku, sve ako je nesavjesno i nije u redu baš ovako ravno progoniti čovjeka, ja ću vam iskreno reći: došao sam, mili moj kneže, tražiti vaše prijateljstvo; vi ste čovjek kojemu nema para, to jest, koji ne laže na svakom koraku i možda uopće ne laže, a meni treba u jednom poslu prijatelj i savjetnik jer ja sam sada zaista nesretnik...

On se opet nasmije.

– Evo kakva je nezgoda – zamisli se knez na trenutak – vi želite pričekati dok se oni ne raziđu, a Bog bi znao kada će to biti. Ne bi bilo bolje da sada siđemo u park; oni će zacijelo pričekati; ja ću se ispričati.

– Nipošto, ja imam svoje razloge zbog kojih smatram da ne bi bilo dobro ako bi oni posumnjali da vodimo neobičan razgovor s nekom svrhom; ima tu ljudi koji se veoma zanimaju za naše odnose – zar vi to ne znate, kneže? I mnogo će bolje biti ako vide da smo i bez toga u najprijateljskijem odnosu, a ne samo u površnome – razumijete li? Za koja dva sata oni će se razići, ja ću vam zaokupiti dvadesetak minuta – no, pola sata...

– Pa molim, izvolite; veoma se veselim i bez objašnjavanja; a vrlo sam zahvalan za vašu dobru riječ o prijateljskim odnosima. Oprostite što sam danas rastresen; znate, nekako ne mogu nikako biti pribran u ovom trenutku.

– Vidim, vidim – promrmlja Jevgenij Pavlovič i malo se osmjehne. Bio je te večeri jako nasmijan.

– Što, vidite vi? – trgne se knez.

– A vi i ne slutite, mili kneže – dalje se smješkao Jevgenij Pavlovič, pa nije odgovarao na izravno pitanje – vi i ne slutite kako sam ja jednostavno došao da vas zavaram i da stranputicom ispipam nešto od vas, a?

– Da ste došli ispipati, u to nema sumnje – nasmije se naposljetku i knez – pa i to može biti da ste me odlučili malko i zavarati. Ali što ćete, ja se vas ne bojim; uz to je meni sada nekako svejedno, vjerujete li? I... i... i jer sam potpuno uvjeren da ste vi ipak izvrstan čovjek, valjda ćemo se i zaista na kraju združiti prijateljski. Vi ste mi se, Jevgenije Pavloviču, veoma svidjeli, vi ste... prema mojem sudu jako, vrlo čestit čovjek!

– No, s vama je svakako veoma ugodno imati posla, bio taj posao ma kakav – zaključi Jevgenij Pavlovič. – Hajdemo, ispit ću čašu za vaše zdravlje; silno se veselim što sam se vama pridružio. A! – zastane odjednom. – Taj se gospodin Ipolit preselio k vama?

– Jest.

– Ta on će, mislim, odmah umrijeti?

– A zašto?

– Pa ništa; proboravio sam ovdje s njim pola sata... Ipolit je za sve to vrijeme čekao kneza i neprestano pogledavao na njega i na Jevgenija Pavloviča kad su razgovarali sa strane. Grozničavo je oživio kad su prišli stolu. Bio je nemiran i uzbuđen; znoj mu je izbijao na čelo. Oči su mu blistale i iskazivale, osim nekog titravog, neprestanog nemira, i neku neodređenu nestrpljivost; pogled mu je bez svrhe prelazio s predmeta na predmet, s jednog lica na drugo. Premda je dosad jako sudjelovao u općem bučnom razgovoru, oduševljenje mu je bilo samo grozničavo; za razgovor je zapravo bio nepažljiv; prepiranje mu je bilo bez veze, podrugljivo i nehajno paradoksalno; nije izgovarao do kraja, nego je zaboravljao ono o čemu je prije časka sam započinjao govoriti vatreno kao u vrućici. U čudu i sa žaljenjem doznao je knez da su mu večeras dopustili da nesmetano ispije dvije pune čaše šampanjca, te mu je ovo već treća čaša što je pred njim i on ju je načeo. Ali to je doznao tek kasnije; a u ovom trenu nije mnogo primjećivao.

– A znate li da se ja silno veselim što je baš danas vaš rođendan! – poviče Ipolit.

– Zašto?

– Vidjet ćete; sjedajte brže; prvo, već zato što se okupio sav taj vaš... svijet. Ja sam i računao da će biti svijeta; prvi mi put u životu uspijeva račun! A šteta što nisam znao za vaš rođendan, jer bih bio donio dar... Ha-ha! A možda i jesam donio dar! Je li još daleko do zore?

– Do zore nema više ni dva sata – primijeti Pticin pošto je pogledao na sat.

– A što će sada zora kad se i bez nje može vani čitati? – primijeti netko.

– Zato što bih želio vidjeti okrajak sunca. Može li se, kneže, piti za zdravlje suncu, što mislite?

Ipolit je pitao oštro, obraćao se svima bez skanjivanja, kao da zapovijeda, ali nije, čini se, ni sam primjećivao to.

– Hajde, ispijmo; ali vi biste se morali, Ipolite, smiriti, a?

– Vi vazda o spavanju; vi ste, kneže, moja dadilja! Čim sunce sine i »zazvuči« na nebu (tko je to rekao u stihovima: »zazvučalo na nebu sunce?« besmisleno je, ali lijepo!) – onda ćemo spavati. Lebedev! Nije li sunce izvor života? Što znače »izvori života« u Apokalipsi? Jeste li čuli, kneže, za »Pelinovu zvijezdu?«

– Čuo sam da Lebedev vidi u toj »Pelinovoj zvijezdi« mrežu željezničkih pruga razastrtu po Europi.

– Nije, dopustite, ne valja tako! – poviče Lebedev, odskakujući i mašući rukama, kao da želi zaustaviti opći smijeh što je započinjao. – Dopustite! S tom gospodom... sva ta gospoda – okrenuo se naglo knezu – ta to je, u nekim stvarima, evo što... I on ni pet ni šest kucnuo dva-tri puta o stol, a od toga buknuo još jače smijeh.

Lebedev je doduše bio u svojem običnom »večernjem« stanju, ali je sada bio prejako uzbuđen i razdražen od prijašnje duge »učene« prepirke, a u takvim je zgodama iskazivao svojim protivnicima beskrajan i nadasve otvoren prezir.

– Ne valja tako! Mi smo, kneže, prije pola sata ugovorili da nitko ne smije prekidati; da se ne smije hihotati dok koji govori; da smiješ slobodno govoriti sve, a onda neka uzvraćaju i ateisti ako ih je volja; generala smo odabrali za predsjednika. A što je to? Ovako možeš smesti svakoga, u visokoj ideji dubokoj ideji...

– Ta govorite, govorite: nitko vas ne buni! – orili se glasovi.

– Govorite, ali se držite teme!

– Kakva je to »Pelinova zvijezda«? – upita netko.

– Nemam pojma! – odgovori general Ivolgin, dostojanstvena lica, sjedajući na svoje prijašnje predsjedničko mjesto.

– Ja, začudo, volim sve te rasprave i razdraženosti, kneže, razumije se, učene – promrmlja međutim Keller, sav zanesen i nestrpljivo se vrckajući na stolici – učene i političke – obrati se on odjednom i iznenada Jevgeniju Pavloviču koji je sjedio gotovo pokraj njega. – Znate, jako volim čitati u novinama o engleskim parlamentima, to jest, ne u tom smislu o čemu oni tamo raspravljaju (ja, znate, nisam političar), nego u tom smislu kako oni međusobno raspravljaju i vladaju se, štono riječ, kao političari: »plemeniti vikont koji sjedi sučelice«, »plemeniti grof koji se slaže s mojom mišlju«, »plemeniti moj oponent koji je zadivio Europu svojim prijedlogom«, to jest, sve te, evo, riječce, sav taj parlamentarizam slobodnoga naroda – evo, to je primamljivo našem čovjeku. Ja se oduševljavam, kneže. Ja sam uvijek bio u dnu duše artist, kunem vam se, Jevgenije Pavloviču.

– Što je, dakle, nakon toga? – žestio se u drugom kutu Ganja – prema vašem sudu izlazi da su željeznice proklete, da su propast čovječanstvu, da su kuga koja je pala na zemlju da zamuti »izvore života«?

Gavrila je Ardalionovič bio te večeri osobito uzbuđene i vesele volje, gotovo ponosne, kako se učinilo knezu. S Lebedevim se, dakako, šalio, podjarivao ga, ali se ubrzo ražestio i sâm.

– Nisu željeznice, nisu! – uzvraćao je Lebedev koji je u isti mah bio sav izvan sebe i silno je uživao. – Zapravo same željeznice neće zamutiti izvore života, nego je sve to prokleto u cjelini; cijelo to raspoloženje naših posljednjih vjekova, u općoj njegovoj cjelini znanstvenoj i praktičnoj, možda je i zaista prokleto.

– Je li zacijelo prokleto ili samo možda? To je važno znati – upita Jevgenij Pavlovič.

– Prokleto je, prokleto, zacijelo prokleto! – potvrdi Lebedev žestoko.

– Ne naglite se, Lebedeve, vi ste ujutro mnogo bolji – primijeti Pticin smješkajući se.

– A zato sam navečer iskreniji! Navečer sam duševniji i iskreniji! – vatreno se okrene Lebedev k njemu. – Prostodušniji sam i određeniji, pošteniji i čestitiji, pa ako vam time otkrivam svoju slabu stranu, što ja marim; sve vas ja sada izazivam, sve ateiste; čime ćete vi spasiti svijet i u čemu ste mu pronašli normalnu stazu – vi, ljudi od nauke, industrije, udruženja, radne plaće i drugoga? Čime? Kreditom? Što je kredit? Gdje će vas dovesti kredit?

– Baš ste vi radoznali! – primijeti Jevgenij Pavlovič.

– A moje je mišljenje: koga ne zanimaju takva pitanja, taj je svjetski lupež!

– Pa dovest će barem do sveopće solidarnosti i ravnoteže interesa – primijeti Pticin.

– I jedino, jedino! Ne primajući nikakvu moralnu osnovu, osim udovoljavanja osobne sebičnosti i materijalne potrebe? Sveopći mir, sveopća sreća od prijeke je potrebe! Je li tako, ako smijem zapitati, razumijem li vas, milostivi moj gospodine?

– Ta sveopća potreba da živiš, piješ i jedeš, a najpotpunije, napokon znanstveno uvjerenje u to da toj potrebi nećete udovoljiti bez sveopćeg udruživanja i solidarnosti interesa, čini se, dovoljno je snažna misao da posluži kao polazišna točka i kao »izvor života« budućim vjekovima čovječanstva – primijeti Ganja koji se već ozbiljno ražestio.

– Potreba da piješ i jedeš, to je samo osjećaj za samoodržanjem...

– A zar je to malo, to samo čuvstvo samoodržanja? Ta čuvstvo samoodržanja normalan je zakon čovječanstva...

– Tko vam je to rekao? – poviče iznenada Jevgenij Pavlovič. – Istina da je zakon, ali isto toliko normalan koliko i zakon uništavanja a možda i samouništavanja. Zar je samo u samoodržanju cijeli normalni zakon čovječanstva?

– Eh! – uzvikne Ipolit, naglo se okrećući k Jevgeniju Pavloviču i gledajući ga s čudnom radoznalošću; ali kad je vidio da se smije nasmije se i sâm, gurne Kolju, koji je stajao pokraj njega, i opet ga upita koliko je sati, pa i sâm potegne k sebi srebrni sat Koljin i pomamno pogleda kazaljku. Onda, kao da je sve zaboravio, pruži se na divanu, zabaci ruke pod glavu i zagleda se u strop; za pola minute sjedio je već opet za stolom, ispravio se i slušao Lebedeva koji se razbrbljao i ražestio do krajnosti.

– To je kvarna i podrugljiva misao, zajedljiva misao! – pomamno prihvati Lebedev paradoks Jevgenija Pavloviča. – Misao izrečena zato da protivnike potakne na kavgu – ali istinita misao! Jer vi, svjetski podrugljivče i kavaleristu (premda i niste bez sposobnosti!), ne znate ni sami koliko je vaša misao duboka misao, istinita misao! Da. Zakon samouništenja i zakon samoodržanja jednako su jaki u čovječanstvu! Osim Boga, i đavo jednako vlada čovječanstvom do roka koji još ne znamo. Vi se smijete? Vi ne vjerujete u đavla? Nevjera u đavla francuska je misao, lakomislena misao. Znate li vi tko je đavo? Znate li kako mu je ime? Ne znate mu niti ime, a smijete se njegovu liku, prema primjeru Voltaireovu, smijete se njegovim kopitima, repu i rogovima što ste ih sami izmislili; jer nečisti je duh velik i grozan duh, a nije s kopitima i s rogovima koje ste mu vi izmislili. Ali ne radi se sada o njemu.

– Otkud vi znate da se sada ne radi o njemu? – poviče odjednom Ipolit i zacereka se kao u nastupu.

– Spretna misao i s aluzijom! – pohvali Lebedev. – Ali ipak se ne radi o tome, nego je naše pitanje nisu li oslabjeli »izvori života« od ojačanja...

– Željezničkih pruga?! – poviče Kolja.

– Nije željezničkih pruga, mladi ali žestoki momčiću, nego cijeloga tog pravca kojemu mogu željeznice biti, što bi se reklo, slika, umjetnički izražaj. Hitaju, grme, tutnje i žure se za sreću čovječanstva, kažu! »Prevelika buka i rad nastaju u čovječanstvu, malo ima duševnoga mira«, tuži se jedan mislilac koji se sklonio. »Neka je, ali lupa kočije što vozi žito gladnomu čovječanstvu možda je bolja od duševnoga mira«, pobjedonosno mu odgovara drugi mislilac koji putuje svugdje, i odlazi od njega u taštini. Ne vjerujem ja, gnusni Lebedeve, toj kočiji što vozi žito čovječanstvu! Jer kočija što vozi žito svemu čovječanstvu, ako njezinu radu nema moralne osnove, može nadasve hladnokrvno izostaviti znatan dio čovječanstva iz užitka dovezenoga žita, što je već i bilo...

– Kočija može, dakle, nadasve hladnokrvno izostaviti? – prihvati netko.

– Što je već i bilo – potvrdi Lebedev, i ne pazeći na pitanje – bio je već Malthus,[46] prijatelj čovječanstva. Ali prijatelj čovječanstva s labavim moralnim osnovama ljudožder je čovječanstva, da ne govorim o njegovoj taštini: jer ako povrijedite taštinu nekoga od tih nebrojenih prijatelja čovječanstva, odmah je on radi sitničave osvete voljan zapaliti svijet na sve četiri strane – uostalom, isto onako kao i svaki od nas, da istinu kažemo, isto kao i ja, najgnusniji od svih, jer ja ću možda prvi donijeti drva, a sam ću pobjeći. Ali ne radi se opet o tome!

– Da, o čemu najzad?

– Uh, što je dosadan!

– Radi se o ovoj zgodi iz prošlih vjekova, jer vam moram pripovjediti zgodu iz prošlih vjekova. U naše doba, u našoj domovini, koju vi, nadam se, volite jednako kao i ja, gospodo, jer ja sam, što se tiče mene, pripravan proliti iz sebe čak i svu krv svoju...

– Dalje! Dalje!

– U našoj domovini, baš kao i u Europi, snalaze čovječanstvo sveopća i strahovita glad po svim mjestima, a prema onomu što se može izračunati i koliko pamtim, nije to sada češće nego jedanput za četvrt stoljeća, drugim riječima, jedanput za svakih dvadeset i pet godina. Ne prepirem se o točnom broju, ali veoma rijetko, razmjerno.

– S čime razmjerno?

– S dvanaestim stoljećem i sa susjednim njegovim stoljećima s jedne i s druge strane. Jer onda je, kao što pišu i tvrde pisci, snalazila sveopća glad čovječanstvo u dvije godine jedanput, ili barem u tri godine jedanput, tako da se čovjek u takvim prilikama utjecao i ljudožderstvu, samo je krio tajnu. Jedan od tih sladokusaca, kad se primakao starosti, izjavio je sâm od sebe i bez ikakve sile da je za svojega dugog i oskudnog života ubio i pojeo on osobno i u najdubljoj tajni šezdeset fratara i nekoliko svjetovnjačke djece – kojih šest komada, nije više, to jest, neobično malo u razmjeru s brojem svećenstva što ga je pojeo. A odraslih svjetovnih ljudi, razabralo se, nije on nikad dirao za tu svrhu...

– Ne može to biti! – poviče sam predsjednik, general, gotovo uvrijeđenim glasom. – Ja, gospodo, često raspravljam i prepirem se s njim, i sve o ovakvim stvarima; ali on iznosi ponajviše takve nezgrapnosti da svisneš, ni trunak nalik na istinu!

– Generale! Sjeti se opsade Karsa, a vi, gospodo, znajte da je moja zgoda prava istina. Ja vam pak primjećujem da gotovo svaka ozbiljnost, premda ima svoje nužne zakone, ipak je gotovo uvijek i nevjerojatna i nije nalik na istinu. I što je istinitija, to je ponekad i nevjerojatnija.

– Pa zar se može pojesti šezdeset fratara? – smijali se oko njega.

– Nije ih on pojeo u jedan mah, što je očito, nego možda za petnaest ili dvadeset godina, što je već sasvim razumljivo i prirodno...

– I prirodno?

– I prirodno! – odbrusi Lebedev s pedantnom upornošću.

– A osim toga, katolički je fratar već po samoj svojoj prirodi povodljiv i radoznao, te ga veoma lako možeš odmamiti u šumu ili na kakvo skrovito mjesto i tu raditi s njim kako je rečeno – ali ja ipak ne poričem da je množina pojedinih ljudi neobična, čak pomalo nevjerojatna.

– Možda to i jest istina, gospodo – primijeti odjednom knez.

Dosad ih je šuteći slušao kako se prepiru i nije im se pleo u razgovor; često se smijao od srca s njima, kad bi svi prasnuli u smijeh. Vidjelo se da mu je veoma drago što je toliko veselje, tolika buka; a i to što piju toliko puno. Možda ne bi bio ni riječ progovorio cijele večeri, no najednom mu nekako dođe da progovori. A progovorio je neobično ozbiljno, tako da su se svi odjednom radoznalo okrenuli k njemu.

– Ja, gospodo, govorim zapravo o tome da je onda vladala tako često glad. To sam i ja čuo, sve ako i slabo znam povijest. Ali se čini da je tako i moralo biti. Kad sam dospio u švicarske gore, strašno sam se čudio razvalinama starih viteških gradova, posagrađivanih na gorskim padinama, po strmim stijenama, u okomitoj visini barem od pola vrste (To znači nekoliko vrsta po stazicama). Zna se što je zamak: to je cijela gora kamenja. Golem, nemoguć posao! I to su, dakako, poizgrađivali svi ti bijednici kmetovi. Osim toga su morali plaćati svakojake daće i uzdržavati svećenstvo. Otkud bi se onda mogli prehranjivati i obrađivati zemlju! Malo ih je onda i bilo, uvelike su valjda umirali od gladi, i možda doslovce nije bilo ničega za jelo. Katkad sam i mislio: kako se nije onda sasvim zatro taj narod i nije se dogodilo štogod od njega, kako se mogao održati i pretrpjeti? Da je bilo ljudoždera možda veoma mnogo, to Lebedev bez sumnje sudi pravo; ali ja, evo, ne znam zašto je baš upleo amo fratre i što hoće time reći.

– Zacijelo to da su u dvanaestom stoljeću mogli jesti jedino fratre jer su jedini fratri bili debeli – primijeti Gavrila Ardalionovič.

– Divna i potpuno istinita misao! – klikne Lebedev. – Jer on nije ni dirnuo svjetovne ljude. Na šezdeset primjeraka svećenstva ni jedan jedini svjetovni čovjek, i to je strašna misao, povijesna misao, statistička misao na kraju krajeva, a iz takvih činjenica i stvara povijest onaj koji razumije; jer se dokazuje brojčanom točnošću da je svećenstvo barem šezdeset puta živjelo sretnije i lagodnije nego sve drugo tadašnje čovječanstvo. I možda je barem šezdeset puta bilo deblje od svega drugoga čovječanstva.

– Pretjerivanje, pretjerivanje, Lebedeve! – hihotali su naokolo.

– Ja se slažem da je to historijska misao, no do čega dovodite vi? – pitao je knez dalje. (Govorio je tako ozbiljno i toliko bez ikakve šale i poruge Lebedevu, kojemu su se svi smijali, da je njegov ton i nehotice postajao komičan usred općega tona cijele družbe; još malo te bi se stali podsmijavati i njemu, ali on to nije opažao.)

– Zar vi ne vidite, kneže, da je to lud čovjek? – nagne se k njemu Jevgenij Pavlovič. – Rekli su mi večeras ovdje da je poludio od advokaštine i od advokatskih govora i želi položiti ispit. Očekujem divnu parodiju.

– Ja vodim do silnog zaključka – grmio je međutim Lebedev. – Ali da razmotrimo najprije psihološko i pravno stanje prijestupnikovo. Mi vidimo da prijestupnik, ili da tako kažem, moj klijent, ako i ne može nikako naći drugo jelo, nekoliko puta tijekom svoje zanimljive karijere iskazuje želju za kajanjem i otklanja od sebe svećenstvo. Vidimo to jasno po činjenicama: spominje se da je ipak pojeo petero ili šestero djece, razmjerno neznatan broj, ali zato znamenit u drugom pogledu. Vidi se da ga je uvelike grizla savjest (jer moj je klijent religiozan i savjestan čovjek, što ću ja dokazati), pa da umanji grijeh svoj, koliko može, on je šest puta za probu mijenjao fratarsku hranu svjetovnom hranom. Da je to bilo za probu, opet je nesumnjivo; jer da je samo za gastronomsku promjenu, bila bi brojka šest suviše neznatna: zašto samo šest komada, a ne trideset? (Uzimam polovicu, polovicu na polovicu!) No ako je to bila samo proba, jedino od očaja zbog straha od svetogrđa i uvrede crkvi, onda brojka šest postaje i odviše razumljiva; jer je i previše šest proba da udovolji grižnji savjesti, kad ionako nisu mogle uspjeti probe. A prvo, po mojem sudu, dijete je premaleno, to jest, nije krupno, te bi za neko izvjesno vrijeme trebao svjetovne djece tri puta i pet puta veći broj nego duhovnika, tako da bi se i grijeh, ako se umanjuje na jednoj strani, ipak na kraju uvećavao na drugoj, ako ne kakvoćom, a ono količinom. Ovako rasuđujući, gospodo, silazim ja, dakako, u srce prijestupniku dvanaestoga stoljeća. Što se pak tiče mene, čovjeka iz devetnaestoga stoljeća, ja bih možda prosudio i drugačije, pa vam to i kažem, te nemate, gospodo, razloga da kesite zube na mene, a vama to, generale, baš nikako i ne pristaje. Drugo, po mojem osobnom sudu, dijete nije hranjivo, možda je i preslatko i bljutavo, tako da ne udovoljava potrebi, a ostavlja jedino grižnju savjesti. Sada zaključak, finale, gospodo, finale u kojem je odgonetka jednomu od najvećih pitanja tadašnjeg i našeg vremena! Prijestupnik završava time da odlazi i prijavljuje sebe svećenstvu i predaje se vlasti u ruke. Pita se kakve su ga muke očekivale prema tadašnjem vremenu, kakvi kotači, lomače i ognjevi? A tko ga je tjerao da ode i da se prijavi? Zašto nije zastao na brojci šezdeset te čuvao tajnu do posljednjega daha svojega? Zašto se nije jednostavno okanio fratara i za pokajanje počeo živjeti kao pustinjak? Zašto napokon nije stupio i sâm u fratre? Eto, tu i jest odgonetka! Bilo je, dakle, nešto što je jače od lomača i ognjeva, pa i od dvadesetogodišnje navike! Misao je, dakle, bila jača od svih nesreća, nerodica, muka, kuge, gube i cijeloga onog pakla što ga i ne pretrpjelo ono čovječanstvo bez one misli koja vezuje, upravlja srce i oplođuje izvore životu! Pokažite mi išta slično toj sili u našem vijeku opačina i željeznica... to jest, moralo bi se reći: u našem vijeku parobroda i željeznica, ali ja kažem: u našem vijeku opačina i željeznica jer sam pijan, ali sam pravedan! Pokažite mi misao koja današnje čovječanstvo vezuje bar polovicom takve sile kao tijekom onih stoljeća. I usudite se te recite najzad da izvori života nisu oslabjeli, nisu se zamutili pod tom »zvijezdom«, pod tom mrežom koja je zaplela ljude. I ne plašite me svojim blagostanjem, svojim bogatstvima, rijetkošću gladi i brzinom prometnih putova! Bogatstva ima više, ali sile manje; nestalo je misli koja vezuje; sve se razmekšalo, sve omlitavjelo i svi su omlitavjeli! Svi, svi, svi smo mi omlitavjeli!... No, dosta je, i ne radi se sad o tome, nego o tome ne biste li odredili, poštovani kneže, da se donese zakuska koja je spremljena gostima?

Lebedev, koji je neke slušatelje dotjerao gotovo do pravog negodovanja (mora se primijetiti da su se za sve to vrijeme odčepljivale bez prestanka boce), nenadanim je završetkom svoga govora o zakusci izmirio sa sobom u jedan mah sve protivnike. Takav je završetak nazivao on »spretnim, advokatskim preokretom u stvari«. Opet je zaorio veseo smijeh, gosti su oživjeli, svi poustajali od stola da protegnu udove i da se prošeću po terasi. Samo je Keller bio nezadovoljan Lebedevljevim govorom, a bio je neobično uzrujan.

– Napada na prosvjetu, propovijeda praznovjerje dvanaestoga stoljeća, krevelji se, pa i bez ikakve nevinosti srca: a čime je on stekao kuću, dopustite da zapitam? – govorio je naglas, zaustavljajući sve i svakoga.

– Ja sam vidio pravog tumača Apokalipse – govorio je general u drugom kutu, drugim slušateljima, među inima, Pticinu kojega je uhvatio za dugme – pokojnoga Grigorija Semjonoviča Burmistrova; taj je, što se kaže, palio srca. A najprije je naticao naočale, rasklapao veliku starinsku knjigu u crnim kožnatim koricama, no, a pritom sijeda brada, dvije kolajne za hrabrost. Započinjao je oporo i oštro, generali su se saginjali pred njim, dame se onesvješćivale, no – a taj završava sa zakuskom! Gdje to pristaje!

Pticin, koji je slušao generala, smješkao se i kao da se spremao mašiti za šeširom, ali kao da se nije mogao nakaniti ili je neprestano zaboravljao svoju nakanu. Ganja je, još prije nego što su ustali od stola, prestao odjednom piti i odgurnuo čašu od sebe; nešto mu mračno proletjelo licem. Kad su ustali od stola, pristupio je k Rogožinu i sjeo pokraj njega. Moglo bi se pomisliti da su u najvećem prijateljstvu. Rogožin, koji se isprva također nekoliko puta nakanjivao da kradom ode, sjedio je sada nepomičan, oborene glave te kao da je i on zaboravio da je htio otići. Tijekom cijele večeri nije ispio ni kap vina i bio je jako zamišljen; samo je rijetko dizao oči i pogledavao sve i svakoga. A sada se moglo pomisliti da on ovdje nešto očekuje što je njemu neobično važno, pa je odlučio zasad ne odlaziti.

Knez je ispio samo dvije-tri čaše i samo se razveselio. Kad je ustao od stola, sukobio se s pogledom Jevgenija Pavloviča, sjetio se razgovora što će biti među njima i nasmiješio se ljubazno. Jevgenij mu Pavlovič mahne glavom i pokaže odmah na Ipolita, kojega je baš u taj čas motrio pomno. Ipolit se ispružio na divanu i spavao.

– Što vam se, recite, kneže, nametnuo taj deran? – reče on odjednom s takvom očitom zlovoljom i čak zlobom da se knez začudi. – Kladim se, nije njemu na pameti dobro!

– Ja sam primijetio – reče knez – učinilo mi se barem, da on vas danas jako zanima, Jevgenije Pavloviču; je li istina?

– I dometnite: u svojim se vlastitim prilikama imam i sâm nad čime zamišljati, tako da se čudim samome sebi što se cijelu večer ne mogu otrgnuti od toga mrskog lica!

– Njegovo lice krasno...

– Gle, gle, gledajte! – uzvikne Jevgenij Pavlovič, trgnuvši kneza za ruku... – Gle!...

Knez opet pogleda u čudu Jevgenija Pavloviča.

V
Ipolit, koji je pred kraj Lebedevljeve rasprave bio iznenada zaspao na divanu, sada se naglo probudio, kao da ga je tko gurnuo, zadrhtao je, pridigao se, pogledao oko sebe i poblijedio; obazirao se uokolo kao zaplašen, ali na licu mu sinula gotovo strava kad se svega sjetio i sve shvatio:

– Što, razilaze se? Svršilo je? Sve je završilo? Svanulo je sunce? – zapitao je, zbunjen hvatajući kneza za ruku. – Koliko je sati? Za Boga miloga: koliko je sati? Prespavao sam. Jesam li dugo spavao? – nadoveže se sav očajan, baš kao da je prespavao nešto o čemu ovisi barem cijeli život njegov.

– Spavali ste sedam-osam minuta – odgovori Jevgenij Pavlovič.

– A... samo! Dakle ja...

– I odahne duboko i požudno, kao da je zbacio sa sebe neobično breme. Dokučio je napokon da ništa »nije završilo«, da još nije svanulo, da su gosti ustali od stola samo radi zakuske i da je završila samo Lebedevljeva brbljarija. Nasmiješio se i na obrazima mu zatitra sušičava rumen, dvije jarke pjege.

– A vi ste već i brojili minute dok sam ja spavao, Jevgenije Pavloviču – prihvati on podrugljivo. – Cijelu se večer niste otrgli od mene, vidio sam... A! Rogožin! Vidio sam ga maloprije u snu – šapne knezu, a namrštio se i počeo mahati glavom Rogožinu koji je sjedio za stolom. – A, da – odjednom preskoči opet na nešto drugo – a gdje je orator, gdje je Lebedev? Lebedev je, dakle, završio? O čemu je govorio? Je li istina, kneže, vi ste jednom govorili da će »krasota« spasiti svijet? Gospodo – poviče on svima naglas – knez tvrdi da će ljepota spasiti svijet! A ja tvrdim da su u njega zato takve nestašne misli jer je sad zaljubljen. Gospodo, knez je zaljubljen; maloprije, čim je ušao, uvjerio sam se u to. Ne rumenite se, kneže, požalit ću vas. Kakva će ljepota spasiti svijet? Meni je to pripovjedio Kolja... Vi ste gorljiv kršćanin? Kolja kaže da vi sami sebe nazivate kršćaninom.

Knez ga je promatrao pozorno i nije mu odgovorio.

– Vi mi ne odgovarate? Vi možda mislite da ja vas jako volim? – poklopi Ipolit naprečac.

– Ne, ne mislim. Znam da vi mene ne volite.

– Što! I nakon onoga jučer? Jučer sam bio iskren s vama?

– I jučer sam znao da vi mene ne volite.

– Valjda zato što vam zavidim, zavidim? To ste vi uvijek mislili i mislite i sada, no... no zašto vam govorim to? Želim piti još šampanjca; nalijte mi, Kelleru.

– Ne smijete više piti, Ipolite, ja vam ne dam...

I knez odgurne od njega čašu.

– I zaista... – pristade on odmah, kao da se zamislio. – Još će možda reći... ali vraga ja marim što će oni reći! Nije li istina, nije li istina? Neka onda govore, je li tako, kneže? I što je nama svima stalo do onoga što će biti poslije! Ali ja govorim iza sna. Usnuo sam grozan san, sada sam se tek sjetio... Ne želim vam, kneže, takve snove, premda vas zaista možda ne volim. Uostalom, ako ne voliš koga, čemu bi mu želio zlo, zar nije istina? Zašto ja to sve pitam, sve pitam! Dajte mi ruku; krepko ću vam je stisnuti, evo ovako... No vi ste mi pružili ruku? Znate dakle da vam je stišćem iskreno? Hajde, neću više piti. Koliko je sati? Uostalom, ne treba, znam ja koliko je sati. Nastao je čas! Sada je pravo vrijeme. Što je to, tu u kutu, priređuju zakusku? Dakle, taj je stol slobodan? Krasno! Gospodo, ja... ali sva ta gospoda i ne slušaju... ja kanim, kneže, pročitati jedan članak; zakuska je, dakako, zanimljivija, no...

I odjednom, sasvim iznenada, izvuče on iz svoga gornjega džepa sa strane velik svežanj papira kancelarijskog formata, zapečaćen velikim crvenim pečatom. Položi ga na stol pred sebe.

To je iznenađenje proizvelo efekt u društvu koje nije bilo pripravno na to, ili točnije, bilo je spremno, ali ne na to. Jevgenij Pavlovič čak je i poskočio na stolici; Ganja se brže primaknuo stolu; Rogožin također, ali s nekom gadljivom mrzovoljom, kao da razumije što je po srijedi. Lebedev koji se našao u blizini, pristupi radoznalih očica i stade gledati paket, nastojeći pogoditi o čemu je riječ.

– Što vam je to? – zapita knez nespokojno.

– Čim se promoli sunce, ja ću leći, kneže, rekao sam; poštena riječ: vidjet ćete! – uzviknu Ipolit. – No... no... zar vi mislite da ja ne mogu raspečatiti taj paket? – nadoveže, nekako šibajući očima po svima uokolo kao da se obraća svima bez razlike.

Knez opazi da on sav dršće.

– Nitko od nas i ne misli to – odgovori knez za sve – i zašto mislite vi da je u ikoga takva misao i da... kakva vam je to čudna ideja da čitate? Što vam je to, Ipolite?

– Što je to? Što se opet dogodilo s njim? – pitali su uokolo. Svi su prilazili, neki još jedući; sve ih je kao magnet privlačio paket s crvenim pečatom.

– To sam napisao jučer, čim sam vam zadao riječ da ću se nastaniti kod vas, kneže. Pisao sam to jučer cio dan, zatim cijelu noć i završio sam jutros; pred jutro, usnuo sam san...

– Sutra »neće više biti vremena«! – osmjehne se Ipolit kao u histeriji. – Ali ne brinite, pročitat ću za četrdeset minuta, no – za sat... I vidite kako se svi zanimaju; svi su pristupili; svi gledaju moj pečat, a da nisam članak zapečatio u paket, ne bi bilo nikakva efekta! Ha-ha! Eto što znači tajanstvenost! Bih li, gospodo, raspečatio ili ne bih? – poviče on, smijući se svojim čudnim smijehom i sijevajući očima. Tajna! Tajna! A sjećate li se, kneže, tko je objavio da »neće više biti vremena«? To objavljuje gorostasni i silni anđeo u Apokalipsi.

– Bolje da se ne čita! – klikne odjednom Jevgenij Pavlovič, ali s takvim nemirom, neočekivanim za njega, da su se mnogi začudili.

– Ne čitajte! – poviče i knez, a položio je ruku na paket.

– Kakvo čitanje? Sada je zakuska – primijeti netko.

– Članak? Je li za časopis? – upita drugi.

– Možda je dosadno? – priklopi treći.

– Ta što je to? – zapitkivali su ostali.

No plašljiva kneževa gesta kao da je uplašila i samog Ipolita.

– Dakle... da ne čitam? – prošapće on nekako uplašeno, a smiješak mu se nacerio na usnama koje su bile pomodrjele.

– Da ne čitam? – promrmlja, obilazeći pogledom po svima prisutnima, po svim očima i licima, kao da se opet hvata za sve s prijašnjom ekspanzivnošću, kao da ona nasrće na sve. – Vi se bojite? – okrene se opet knezu.

– Čega? – upita knez, sve se više mijenjajući.

– Ima li tkogod novac od dvadeset kopjejaka? – skoči odjednom Ipolit sa stolice, kao da ga je netko naglo gurnuo – kakav bilo novac?

– Evo! – da mu odmah Lebedev. Sinula mu misao da je bolesni Ipolit poludio.

– Vjera Lukjanovna! – brže je zovne Ipolit – uzmite, bacite na stol: grb ili pismo? Grb – onda se čita!

Vjera pogleda poplašena novac, Ipolita, onda oca i nekako nespretno, zabačene glave, kao da je uvjerena da ni sama ne treba gledati novac, baci ga na stol. Ispao grb.

– Čita se! – prošapće Ipolit kao da ga je zgromila odluka sudbine; ne bi bio gore problijedio da su mu pročitali smrtnu presudu. – A uostalom – trgne se odjednom, pošto je šutio pola časka – što je to? Zar sam ja ovo maloprije bacao ždrijeb? – ogleda sve uokolo s onom istom nametljivom iskrenošću. – Ta to je ta čudna psihološka crta! – uzvikne odjednom, obraćajući se u iskrenu čudu. – To je... to je, kneže, nedokučiva crta! – potvrdi te oživi i kao da se snašao. Zapišite vi to, kneže, zapamtite, ta vi, čini mi se, skupljate materijal o smrtnoj kazni... Govorili su mi, ha-ha! Oh, Bože, zbrkane li neskladnosti! – Sjeo on na divan, nalaktio se na stol na oba lakta i uhvatio se za glavu. – Pa to je i sramota!... A vraga je meni stalo do toga što je sramota – digne gotovo odmah glavu. – Gospodo! Gospodo, ja raspečaćujem paket – objavi on s nekom nenadanom odlučnošću. – Ja... ja, uostalom, ne silim vas da slušate!...

Drhtavim od uzrujanosti rukama raspečati on paket, izvadi iz njega nekoliko listića listovnoga papira, sitno ispisanih, položi ih pred sebe i stade ih izravnavati.

– A što je to? A što je to? Što će se čitati? – mrko su mumljali neki; drugi su šutjeli. Ali svi posjedali i gledali radoznalo. Možda su i zaista očekivali nešto neobično. Vjera se uhvatila za očevu stolicu i zamalo što nije zaplakala kako se prepala; gotovo u isto takvom strahu bio je i Kolja. Lebedev, koji je već bio sjeo, ustane odjednom, dohvati svijeće i primakne ih Ipolitu da bolje vidi čitati.

– Gospodo, ovo... odmah ćete vidjeti što je ovo – dometne Ipolit, tko bi znao zašto, i odmah počne čitati: »Nužna izjava«! Epigraf: »Aprés moi le déluge«[47]... Pi, do vraga! – poviče kao da se opekao – kako sam i mogao zbilja metnuti takav glup epigraf? Poslušajte, gospodo!... uvjeravam vas da su sve moje misli... Ako vi mislite da je tu... štogod tajanstveno ili... jednom riječju...

– Dajte, čitajte bez predgovora! – prekine ga Ganja.

– Zaokolišio! – dometne netko.

– Mnogo razgovora – priklopi Rogožin koji je sve dosad šutio.

Ipolit ga pogleda naglo, a kad su im se srele oči, Rogožin se isceri gorko i žučljivo i polako izgovori čudne riječi:

– Ne radi se taj posao ovako, momče, ne radi se ovako...

Što je htio reći Rogožin, nije, dakako, nitko razumio, no riječi su ga se dojmile strašno: tako je zadrhtao te je knez pružio ruku da ga pridrži, i zacijelo bi bio uzviknuo da mu se nije očito prekinuo odjednom glas. Cijelu minutu nije mogao izgovoriti ni riječi, nego je teško disao i neprestano gledao Rogožina. Naposljetku izgovori, gubeći dah i s neobičnim naporom:

– Dakle, vi ste to... vi ste bili... Vi?

– Što sam bio? Što sam ja? – odvrati Rogožin sumnjičavo. Ali Ipolit bukne, u jedan se mah gotovo razbjesni te povikne oštro i snažno:

– Vi ste bili prošlog tjedna kod mene, po noći, u dva sata, onoga dana kad sam ja kod vas bio izjutra, vi! Priznajte, vi?

– Prošlog tjedna po noći? Ta nisi li ti i zbilja pomjerio pameću, momče?

»Momak« opet šuti časak, a kažiprst upre u čelo kao da premišlja; ali u njegovu blijedom smiješku, a sve se još onako kao i prije cerio od straha, odjednom je zatitralo nešto, nešto lukavo i čak pobjedonosno.

Reče gotovo šaptom, ali s neobičnim uvjerenjem. – Vi ste došli k meni i sjedili ste šuteći kod mene na stolici, do prozora, cio sat; dulje; o prvom i drugom satu poslije ponoći; onda ste ustali i u trećem ste satu otišli... To ste bili vi, vi! Zašto ste me plašili, zašto ste dolazili da me mučite – ne razumijem, ali to ste bili vi!

I u pogledu mu zatitra mahom beskrajna mržnja, unatoč tomu što ga sve još nije prolazila drhtavica od straha.

– Odmah ćete, gospodo, doznati sve to, ja... ja... slušajte...

Opet se on prihvati sa silnom žurbom svojih listića; bili su se raširili i razletjeli; pokušavao ih je složiti; drhtali su mu u drhtavim rukama; dugo ih nije mogao srediti.

– Poludio je, ili bunca! – promrmlja Rogožin jedva čujno.

Čitanje je naposljetku započelo. U početku, kojih pet minuta, autor se neočekivanoga članka sve još zadihavao i čitao bez veze, nejednako; ali onda mu se učvrstio glas i počeo potpuno iskazivati smisao onoga što čita. Samo ga je prekidao ponekad prilično jak kašalj; od sredine članka silno je promukao; neobično oduševljenje što ga je zaokupljalo sve više i više kako je čitao doprlo je pred kraj do najvišeg stupnja, jednako kao i bolesni dojam na slušatelje toga »članka«.

»MOJA NUŽNA IZJAVA«

»Aprés moi le déluge!«

»Jučer je ujutro bio kod mene knez; među ostalim, nagovorio me da se preselim k njemu u ljetnikovac. I znao sam da će svakako navaljivati s time, i bio sam uvjeren, iskreno će mi se izlanuti da ću ja u ljetnikovcu »lakše umirati među ljudima i drvećem«, kako on kazuje? No danas nije rekao: umrijeti, nego je rekao: »lakše će biti poživjeti«, ali to je meni, u mojem stanju, gotovo svejedno. Zapitao sam ga što podrazumijeva pod svojim neprestanim »drvećem« i zašto mi toliko nameće to »drveće« – i začudo dočuo sam od njega da sam ja sam rekao one večeri: došao sam u Pavlovsk da posljednji put pogledam drveće. Kad sam mu spomenuo da je svejedno umirao pod drvećem ili gledajući kroz prozor u moje opeke, i da nema smisla uznemirivati se toliko zbog bijednih petnaestak dana, odmah mi je odobrio; no zelenilo će i čisti zrak, prema njegovu sudu, uroditi meni svakako nekom fizičkom promjenom, moja će se uzbuđenost i moji sni promijeniti i možda se olakšati. Ja sam mu opet smijući se dodao da govori kao materijalist. Odgovorio mi je sa svojim smiješkom da je i bio uvijek materijalist. Kako on nikada ne laže, nešto i znače te riječi. Smiješak mu je lijep: sada sam ga promotrio pozornije. Ne znam volim li ga sad ili ne volim; nemam se sad vremena baviti time. Moja petomjesečna mržnja prema njemu, moram primijetiti, stala se posljednjega mjeseca sasvim stišavati. Tko bi znao, možda sam došao u Pavlovsk najviše zato da njega vidim. No... zašto sam onda otišao iz svoje sobe? Tko je osuđen na smrt, ne treba odlaziti iz svoga zakutka; i da nisam sada napokon odlučio, nego da sam naprotiv odlučio pričekati do posljednjega sata, onda, dakako, ne bih ni za što sam otišao iz svoje sobe i ne bih primio ponudu da se preselim k njemu: »da umrem« u Pavlovsku. Moram se požuriti i cijelu tu »izjavu« završiti svakako do sutrašnjega dana. Neću, dakle, imati vremena pročitati i popraviti; pročitat ću sutra, dok budem čitao knezu i dvojici-trojici svjedoka koje kanim naći kod njega. Kako tu neće biti nijedne lažljive riječi, nego sve sama istina, posljednja i svečana, unaprijed sam radoznao kako će se ona dojmiti mene samoga u onaj sat i časak kad budem čitao? Uostalom, nisam trebao napisati riječi: »posljednja i svečana istina«; za dva tjedna ionako ne vrijedi lagati, jer i ne vrijedi živjeti dva tjedna, to je najbolji dokaz da ću napisati jedinu istinu. (NB. Da ne zaboravim misao: nisam li ja luđak u ovom trenutku, to jest, povremeno? Rekoše mi pouzdano da sušičavi ljudi u završnom stupnju bolesti katkada znaju na neko vrijeme pomjeriti pameću. Sutra tijekom čitanja uvjerit ću se u to prema dojmu na slušatelje. To se pitanje svakako mora riješiti posve točno; inače se ne može pristupiti ničemu.)

»Čini mi se da sam upravo napisao groznu glupost; ali nemam kada preuređivati, rekao sam; osim toga, zadajem sebi riječ da navlaš neću u tom rukopisu preinačivati ni jedan jedini redak, sve ako primijetim sâm da se protivim sebi iza svakih pet redaka. Želim baš ustanoviti sutra za čitanja je li uredan logički tijek moje misli; primjećujem li svoje pogreške, je li, dakle, istinito sve ono što sam za tih šest mjeseci premislio u ovoj sobi, ili je samo puka tlapnja.

»Da mi je još prije dva mjeseca bilo kao sada otići sasvim iz svoje sobe i oprostiti se s Mayerovim zidom uvjeren sam da bih se bio žalostio. Ali sada ne osjećam ništa, a onamo sutra ostavljam sobu i zid zauvijek! Moje, dakle, uvjerenje da zbog dva tjedna ne vrijedi žaliti niti se odavati ikakvim osjećajima ovladalo je mojom prirodom i može sada već gospodariti svim mojim čuvstvima. No je li to istina da je moja priroda potpuno pobijeđena sada? Da me sada počnu mučiti, zacijelo bih počeo vikati i ne bih rekao da ne vrijedi vikati i osjećati bol, jer su mi preostala samo dva tjedna života.

»No je li istina da mi preostaju samo dva tjedna života, a ne više? Slagao sam onda u Pavlovsku: B-n nije mi ništa rekao i nije me nikad ni vidio; ali prije tjedan dana doveli su mi studenta Kislorodova; on je svojim načelima materijalist, ateist i nihilist, zato sam ga baš i pozvao; trebao sam čovjeka koji bi mi naposljetku rekao puku istinu, bez obzira i bez ševrdanja. Tako je on i učinio, i ne samovoljno i bez kolebanja, nego štoviše, s očitim zadovoljstvom. (To je, prema mojem sudu, već i suvišno.) Bubnuo mi je ravno da mi preostaje oko mjesec dana, možda nešto više ako budu povoljnije prilike, ali ću možda umrijeti i mnogo prije. Prema njegovu mišljenju, mogu ja umrijeti i iznenada, recimo već sutra: takve se zgode zbivaju, i tek prekjučer neka se mlada dama, sušičava i u stanju sličnom mojem, u Kolomni, spremala da ode na trg i da kupi namirnice, ali odjednom joj pozlilo, te legla na divan, uzdahnula i umrla. Sve mi je to priopćio Kislorodov čak i s nekom gizdavošću, bešćutnošću i nehajem, kao da mi time iskazuje čast, to jest, pokazivao mi time da i mene smatra isto takvim višim bićem koje sve niječe, kao i on sâm koji, dakako, i ne haje za to hoće li umrijeti. Na kraju krajeva, ipak je omeđena činjenica: mjesec i nipošto dulje! Da se on nije prevario u to, sasvim sam uvjeren. »Jako me je zadivilo što je knez pogodio nedavno da se meni prisnivaju »loši sni; rekao je doslovce da će se u Pavlovsku promijeniti »moja uzbuđenost i sni«. I zašto sni? Ili je on liječnik, ili je zaista neobične pameti i zna mnogo pogađati. (Ali da je na kraju »idiot«, u to nema nikakve sumnje.) Kao navlaš, baš prije njegova dolaska, usnuo sam lijep san. (Uostalom, od onih snova što mi se sada prisnivaju na stotine.) Usnuo ja – mislim, jedan sat prije njegova dolaska – i vidim da sam u nekoj sobi, ali nisam u svojoj. Soba je veća i viša od moje, s boljim namještajem, svijetla: ormar, komoda, divan i moja postelja, velika i široka i pokrivena zelenim, svilenim, prošivenim pokrivačem. Ali u toj sam sobi opazio strašnu životinju, neku neman. Bila je nalik na štipavca, ali nije bio štipavac, nego gadnija životinja i kudikamo groznija, a čini se, baš zato što takvih životinja i nema u prirodi i što je iskrsnula preda mnom naročito, i što se u tom samom krije neka tajna. Promotrio sam je jako dobro; bio je to smeđ, ljuskav gmaz, četiri pedlja dug, glava mu debela dva prsta, a prema repu sve je tanji tako da mu kraj na repu nije deblji od desetine palca. Na pedalj od glave izlaze iz trupa pod kutom od četrdeset i pet stupnjeva dvije šape, po jedna sa svake strane, duge po dva pedlja, tako da se cijela životinja prikazuje kao trozub, ako gledaš odozgo. Glavu nisam razabrao, ali sam vidio dva brčića, nisu dugi, kao dvije jake igle, također smeđe boje. Isto su takva dva brčića na kraju repa i na kraju svake šape, samo, dakle, osam brčića. Životinja je trčkarala po sobi veoma brzo, odupirući se šapama i repom, a u trčanju su joj se tijelo i šape vijugale poput zmije, neobično brzo. Grozno sam se bojao da će me ubosti; rekoše mi da je otrovna, ali mene je najviše mučilo to tko li ju je poslao u moju sobu, što mi žele učiniti i u čemu je tu tajna? Skrivala se pod komodom, pod ormarom, puzala po kutovima. Sjeo sam na stolicu s nogama i podvio ih pod sebe. Ona brzo pretrčala ukoso cijelom sobom i nestala negdje kod moje stolice. U strahu sam se osvrtao, ali kako sam sjedio podvijenih nogu, nadao sam se da neće uspuzati na stolicu. Odjednom začujem iza sobe, gotovo kod glave, nekakvo pucketanje i šuškanje; okrenem se i opazim da gmaz puže uza zid i već je u istoj visini s mojom glavom, i kosa mi dodiruje rep koji mu se vrti i vijuga neobično brzo. Ja skočim, pa nestala i životinja. Bojao sam se leći na krevet da mi ne bi dopuzala pod uzglavlje. U sobu mi dođoše majka i neki njezin znanac. Počeli loviti gmaza, no bili su mirniji od mene, nisu se ni bojali. Ali nisu ništa razumjeli. Odjednom ispuzao gmaz opet; puzao je sada veoma tiho i kao s nekom posebnom nakanom, polako je vijugao, što je bilo još odurnije, opet ukoso preko sobe, prema vratima. Sada moja majka otvori vrata i zovne Normu, našeg psa – ogroman fundlarski pas, crn i dlakav; skapao je prije pet godina. Pas uleti u sobu i stade kraj gmaza kao ukopan. Zastao i gmaz, ali sve se još previjao i pucketao po podu krajevima svojih šapa i repa. Životinje ne mogu osjećati mističan strah, ako se ne varam; ali u tom mi se trenutku učinilo kao da je u Norminu strahu bilo nešto neobično, kao da je i to gotovo mistično, dakle, i ona sluti kao i ja, da je u toj životinji nešto kobno i neka tajna. Polako je uzmicala od gmaza koji je tiho i oprezno puzao za njom i kao da je kanio odjednom poletjeti na nju i ubosti je. No uza sav je strah Norma gledala strašno pakosno, premda je drhtala svim udovima. Odjednom ona polako iskesi svoje strašne zube, otkrije cijelo svoje golemo crveno ždrijelo, namjesti se, odluči se i u jednom mahu zgrabi gmaza zubima. Gmaz se trgnuo valjda jako da izmigolji, te ga Norma zgrabi još jednom, već u letu, i dva ga puta ščepa cijelim ždrijelom, sve u letu, kao da guta. Krljušt je zahrskala u njezinim zubima; repić životinjin i šape, koje su virile iz ždrijela, micale se strahovito brzo. Odjednom Norma žalosno skvikne: gmaz je ipak pogodio ubosti u jezik. Uz skvičanje i zavijanje, razvali ona od boli usta i ja sam razabrao da joj se razgriženi gad još miče poprijeko u ustima, i iz svoga tijela, napola zgnječenoga, ispuštao Normi na jezik silan bijeli sok, sličan onomu iz zgaženoga žohara... Tu sam se probudio, a u sobu je ušao knez.«

– Gospodo – reče Ipolit, trgajući se naglo od čitanja i gotovo se postidi – ja to nisam dosad pročitao, ali mi se čini da sam zaista napisao mnogo nepotrebnog. Taj san...

– Ružan san – doda brže Ganja.

– Tu ima previše osobnoga, priznajem, to jest.

Dok je to govorio, Ipolit je bio umoran i iznemogao te je rupcem otirao znoj sa čela.

– Da, previše pažnje posvećujete svojoj ličnosti – zapišti Lebedev.

– Ja, gospodo, ne silim nikoga, i opet; tko neće slušati, može i otići.

– Tjera... iz tuđe kuće – promrmlja Rogožin jedva čujno.

– A ako odjednom svi mi ustanemo i odemo? – progovori iznenada Ferdiščenko, koji se dosad nije usuđivao govoriti naglas.

Ipolit odmah spusti pogled i prihvati se rukopisa; no već istoga trenutka digne opet glavu, oči mu zaiskre, na obrazima se zacrvene dvije pjege, pa reče upirući pogled u Ferdiščenka.

– Vi mene nikako ne volite!

Zaori smijeh; ali većina se nije smijala. Ipolit se zacrveni grozno.

– Ipolite – reče knez – poklopite svoj rukopis i dajte ga meni, a vi legnite i spavajte ovdje u mojoj sobi. Razgovarat ćemo prije sna i sutra; ali uz uvjet da nikad više ne rasklapate te listove. Hoćete li?

– Zar se to može? – pogleda ga Ipolit u istinskom čudu. Gospodo – poviče on opet, grozničavo oživljujući – to je glupa epizoda u kojoj se nisam znao vladati. Neću više prekidati čitanje. Tko hoće slušati, neka sluša...

Gutne brže iz čaše vodu, brže se nalakti na stol, da se sakrije od pogleda, i prione čitati dalje. A brzo ga je prošao sram...

»Misao o tome«, nastavi on čitati, »da ne vrijedi živjeti nekoliko tjedana počela me je istinski zaokupljati, mislim, prije mjesec dana, kad su mi preostala još četiri tjedna života, ali me sasvim zaokupila tek prije tri dana, kad sam se vratio s onog večernjeg sastanka u Pavlovsku. Prvi trenutak kad me je ta misao pronikla sasvim i neposredno dogodio se na terasi kod kneza, baš u onaj čas kad sam zamislio okušati posljednji put život, kad sam htio vidjeti ljude i drveće (priznajem da sam sâm govorio to), žestio se, branio pravo Burdovskoga, »mojega bližnjega«, i sanjario da će svi oni odjednom raširiti ruke i dočekati me u zagrljaju i zamoliti me za oproštaj zbog nečega, a ja njih; jednom riječju, završio sam kao nedarovit glupan. I eto, baš je u tim trenucima i buknulo u meni »posljednje uvjerenje«. Čudim se sada kako sam punih šest mjeseci mogao živjeti bez toga »uvjerenja!« Znao sam pouzdano da imam sušicu i da je neizlječiva; nisam varao sebe i jasno sam shvaćao stvar. Ali što sam god shvaćao jasnije, to sam grčevitije želio živjeti; hvatao sam se za život i želio živjeti pošto-poto. Priznajem da sam se onda možda ljutio na mračni i podmukli udes koji me odlučio zgnječiti kao muhu, ne znajući, dakako, zašto; no zašto nisam završio s jedinom pakošću? Zašto sam zaista počinjao živjeti, kad sam znao da mi nema više počinjanja; zašto sam pokušavao, kad sam znao da mi nema više pokušaja? A međutim, nisam mogao ni knjigu pročitati, i prestao sam čitati: zašto bih čitao, zašto bih išta doznavao na šest mjeseci? Ta me je misao počesto znala ponukati da odbacim knjigu.

»Da, taj bi Mayerov zid mogao mnogo ispričati! Mnogo sam ja zapisao na njemu. Nije bilo mrlje na tom prljavom zidu koju ja nisam upamtio. Prokleti zid! A ipak mi je on draži od svih pavlovskih stabala, to jest, trebao bi mi biti draži od svih kad mi sada ne bi bilo svejedno.

»Sjećam se sada s kolikim sam pomamnim zanimanjem počeo tada paziti na njihov život; prije nije bilo u mene takvog zanimanja. Nestrpljivo sam i s pogrdama čekao ponekad Kolju kad sam se tako bio razbolio da nisam mogao izlaziti iz sobe. Toliko sam pronicao u sve sitnice, zanimala me svaka vijest da sam, čini mi se, postao klepetalo. Nisam razumijevao, na primjer, kako se ti ljudi, kad imaju toliko života, ne umiju obogatiti. (To, uostalom, ne razumijem ni sada.) Znao sam jednoga bijednika, o kojem su mi poslije pripovijedali da je umro od gladi, i sjećam se kako me je to razbjesnilo: da sam mogao uskrisiti toga bijednika, mislim bio bih ga ljuto kaznio. Ponekad sam se oporavljao cijele tjedne te sam mogao izlaziti na ulicu; ali ulica je počela napokon uzbuđivati u meni toliku pakost da sam po cijele dane namjerno sjedio u sobi, premda sam mogao izlaziti kao i svi. Nisam trpio taj brzopleti, uskomešani, vječno zabavljeni, mrki i uzbuđeni svijet što se oko mene vrzma po pločniku. Čemu njihov vječiti jad, vječita uzbuna i komešanje; vječita mrka pakost njihova? (Jer oni su pakosni, pakosni, pakosni.) Tko je kriv što su nesretni i ne znaju živjeti, premda imaju pred sobom još po šezdeset godina života? Zašto je Zarnjicin dopustio da umre od gladi kad mu je bilo još šezdeset godina? I svatko pokazuje svoju grubu odjeću, svoje radne ruke, ljuti se i viče: »Mi radimo kao volovi, mi se mučimo, mi smo gladni kao pas i siromašni! Drugi ne rade i ne trude se, a oni su bogati!« (Vječni pripjev!) Uz njih trčkara i vrzma se od jutra do mraka neki nesretni šmrkavac, »od odlične porodice«, Ivan Fomič Surikov – stanuje u našoj kući, iznad nas – vječito poderanih lakata, pogubljenih dugmeta, trčkaralo različitih ljudi, za čijim bilo poslovima, i još od jutra do mraka. Razgovarajte s njim: »bijedan sam, siromašan i ubog, umrla mi žena, nisam imao čime kupiti lijekove, a zimus mi se smrzlo dijete; starija je kći otišla za suložnicu«... navijek se kmezi, navijek plače! Oh, nimalo, nimalo nisam žalio te glupane, ni sada, ni prije – s ponosom govorim to! Zašto nije i on Rothschild? Tko mu je kriv što nema milijuna kao Rothschild, što nema hrpu zlatnih imperijala i napoleondora, onoliku hrpu, baš onoliku visoku hrpu kao o Bijeloj nedjelji pod sajamskim kućercima! Ako živi, onda mu je sve u vlasti! Tko je kriv što on to ne razumije?

»O, sada mi je već svejedno, sada se nemam više vremena ljutiti, ali onda, onda, kažem opet, zaista sam od bijesa grizao noću uzglavlje i kidao pokrivač. O, kako sam sanjao tada, kako sam želio, kako sam naročito želio da bi mene, mladića od osamnaest godina, jedva odjevena, jedva i pokrivena, istjerali odjednom na ulicu i ostavili me sama samcata, bez stana, bez posla, bez komadića kruha, bez rodbine, bez ikojega znanca u najgolemijem gradu, gladna, izmorena (tim bolje!) ali zdrava, i onda bih ja pokazao...

»Što bih pokazao?«

»O, zar vi mislite da ja ne znam kako sam i bez toga već ponizio sebe svojom »Izjavom!« No, tko mene neće smatrati šmrkavcem koji ne zna život, i tko će zaboraviti da meni nije više osamnaest godina; zaboraviti da ovako životariti kako sam ja živio za tih šest mjeseci znači doživjeti već do sjedina! Ali neka se smiju i govore da su sve to bajke. I zaista sam pričao sebi bajke. Ispunjavao sam njima cijele noći svoje bez prestanka; njih se svih sjećam sada. »No zar da ih pripovijedam sad opet – sada gdje je već i meni minulo vrijeme za bajke? I komu da pričam? Ta ja sam se zabavljao njima onda kad sam jasno vidio kako mi čak brane da učim grčku gramatiku, pa sam odmah pomislio: »Neću dospjeti ni do sintakse i umrijet ću« – pomislio sam to od prve stranice i bacio knjigu pod stol. Ondje leži i sada; zabranio sam Matrjoni da je podigne.

»Neka onaj komu moja »Izjava« dopadne u ruke i tko bude strpljiv da je pročita mene smatra luđakom, ili gimnazijalcem, a najpouzdanije čovjekom osuđenim na smrt kojemu se, dakako, počelo činiti da svi ljudi osim njega premalo cijene život, prejeftino su ga navikli tratiti, prelijeno se i prenesvjesno koriste njime, dakle, svi su do jednoga nedostojni života! I što je? Ja izjavljujem da će se moj čitatelj prevariti i da je moje uvjerenje sasvim neovisno o mojoj smrtnoj presudi. Zapitajte, zapitajte ih samo kako oni svi listom sude u čemu je sreća? O, budite uvjereni da Kolumbo nije bio sretan onda kad je otkrio Ameriku, nego kad ju je otkrivao; budite uvjereni da mu je najviši trenutak u sreći bio možda upravo tri dana prije otkrića novoga svijeta, kad mu se pobunila posada te u očaju zamalo da nije vratila brod u Europu! Ne radi se tu o novom svijetu, makar on i propao, Kolumbo je umro i nije ga gotovo ni vidio, nije zapravo ni znao što je otkrio. Radi se o životu, samo o životu – o neprestanom i vječitom otkrivanju života, a nipošto o otkriću! No zašto da govorim! Čini mi se, sve ovo što sada govorim tako je nalik na najopćenitije fraze da će me jamačno smatrati učenikom nižeg razreda koji iznosi svoj sastavak o »izlasku sunca«, ili će reći da sam možda i htio nešto iskazati, ali uz svu svoju želju, nisam umio... »dati sebe«. No ipak ću dometnuti da u svakoj genijalnoj, novoj čovječjoj misli, ili jednostavno čak i u svakoj ozbiljnoj čovječjoj misli koja se rađa u čijoj bilo glavi, uvijek preostaje nešto što se nikako ne može iskazati drugim ljudima sve da ispišete cijele knjige i tumačite svoju misao trideset i pet godina; uvijek će preostati nešto što ni za što neće htjeti izaći ispod vaše lubanje, nego će ostati u vas zauvijek; tako ćete i umrijeti, a nećete možda nikomu objaviti što je najvažnije u vašoj ideji. Ali ako ni ja nisam umio sada iskazati sve ono što me je mučilo za tih šest mjeseci, barem će razumjeti da sam možda i preskupo platio što sam stekao svoje današnje »posljednje uvjerenje«; eto, to sam zbog svojih posebnih razloga smatrao potrebnim istaknuti na čelu svoje izjave.

Ali ja nastavljam.«

VI
»Neću lagati: zbiljnost je za tih šest mjeseci lovila i mene i ponekad me toliko zaokupljala da sam zaboravljao na svoju osudu, ili točnije, nisam htio misliti o njoj i čak sam se bavio poslovima. Da tom prilikom kažem nešto o svojim tadašnjim prilikama. Kad sam prije kojih osam mjeseci počeo već jako bolovati, prekinuo sam sva poznanstva i okanio se svojih bivših drugova. Kako sam uvijek bio prilično mrk čovjek, lako su me zaboravili drugovi; oni bi me, dakako, zaboravili i da nije toga. Moje su prilike kod kuće, to jest »u obitelji«, također bile sramotne. Prije pet mjeseci zatvorio sam se zauvijek u sebe i sasvim se odijelio od obiteljskih soba. Mene su uvijek slušali i nitko nije smio ući k meni, osim u samo određeno vrijeme da spremi sobu i donese mi objed. Mati je drhtala od mojih naloga i nije se usuđivala ni plakati preda mnom kad sam je katkad puštao u sobu. Neprestano je zbog mene mlatila djecu, da ne halabuče i ne uznemiruju me; ipak sam se često tužio na njihovu viku; zacijelo me, oni sada vole! »Vjernoga Kolju«, kako sam ga prozvao, također sam, mislim, pošteno mučio. U posljednje je vrijeme mučio i on mene; jedan drugoga. Ali sam primijetio da on moju razdraženost trpi tako kao da se unaprijed zavjetovao da će štedjeti bolesnika. To me je, dakako, razdraživalo; no on se, čini se, zamislio povesti za knezom u »kršćanskoj smjernosti«, a to je bilo već ponešto smiješno. On je mlad i vatren dječak te se, dakako, povodi za svime; ali meni se katkad činilo da bi mu vrijeme bilo živjeti i prema svojoj pameti. Ja ga jako volim. Mučio sam i Surikova, koji je stanovao iznad nas i koji je od jutra do mraka trčkarao po nečijim nalozima; neprestano sam mu dokazivao da je sâm kriv za svoje siromaštvo, tako da se naposljetku uplašio i prestao mi dolaziti. To je jako smjeran čovjek, najsmjernije biće. (NB. Kažu da je smjernost strašna sila: moram se o tome raspitati kod kneza. To su njegove vlastite riječi.) No kad sam se u mjesecu ožujku popeo gore k njemu, da vidim kako im se ondje »smrzlo«, prema njegovim riječima, dijete, i kad sam se iznenada osmjehnuo uz tijelo njegova djeteta, jer sam opet počeo tumačiti Surikovu da je on »sam kriv«, odjednom su tomu jadniku zadrhtale usne i on me jednom rukom uhvatio za rame, drugom mi pokazao vrata i tiho mi, to jest, gotovo šaptom izgovorio: »Odlazite!« Otišao sam, i to mi se jako svidjelo, svidjelo se još onda, pa i u onom trenutku kad me je otpravljao; no riječi su se njegove dugo još nakon toga, kad sam ih se sjećao, doimale mene kao mučno doživljavanje nekoga čudnog, prezirnog milosrđa prema njemu, što nikako ne bih želio osjećati. Ni u trenutku takve uvrede (a ja osjećam da sam ga uvrijedio, sve ako i nisam kanio), ni u takvom se času nije taj čovjek mogao naljutiti! Nisu mu onda usne zadrhtale nipošto od srdžbe, kunem se: uhvatio me je za ruku i izgovorio veličanstveno »odlazite« bez ikakve srdžbe. Bilo je dostojanstvenosti, čak i mnogo, čak mu i nije nikako pristajala (tako da je, istinu kažem, bilo tu mnogo i komičnosti), ali nije bilo srdžbe. Možda me je jednostavno počeo odjednom prezirati. Dva-tri puta nakon toga kad bih ga sretao na stubama, brže je skidao preda mnom šešir, što prije nije nikad činio, ali nije više zastajao, kao prije, nego je zbunjen protrčao. Ako me je i prezirao, ipak me je prezirao na svoj način: »prezirao je smjerno«. A možda je skidao kapu jednostavno zbog straha, kao sinu svoje vjerovnice, jer je majci mojoj neprestano dugovao i nikako se nije mogao iščupati iz dugova. To je i najvjerojatnije. Htio sam u prvi mah razgovarati s njim i znam pouzdano da bi me za deset minuta počeo moliti za oproštaj; ali sam prosudio da ga je bolje i ne dirati.

»U to isto vrijeme, to jest nekako onda kad se Surikovu »smrzlo« dijete, oko polovice ožujka, odjednom sam se nekako oporavio i to je potrajalo koja dva tjedna. Počeo sam izlaziti, najčešće pred sumrak. Volio sam ožujski sumrak, kad se osjeti hladnoća i pali se plin; odlazio sam katkad daleko. Jednom u Sestilavočnoj ulici obišao me u mraku neki »od boljih«, nisam ga dobro vidio; nosio je nešto zamotano u papiru, a odjeven je bio u neki kratki i nezgrapni kaputić – preslab za to doba. Kad je došao do svjetiljke, desetak koraka preda mnom, opazim da mu je nešto ispalo iz džepa. Pohitim da dignem – i bilo je vrijeme, jer je već priskočio neki u dugu kaftanu, no kad je opazio stvar u mojim rukama, nije se prepirao, nego mi letimice pogledao u ruke i šmugnuo kraj mene. Ta je stvar bio velik novčanik od safijana, starinski i sav nabijen; ali ja sam po nečemu pogodio na prvi pogled da u njemu ima bilo čega samo nema novca. Onaj prolaznik koji ga je izgubio koračao je već četrdesetak koraka ispred mene i brzo mi u svjetini nestao iz vida. Potrčim i počnem mu dovikivati; no kako mu nisam znao ništa doviknuti osim: »Hej!«, nije se ni okrenuo. Odjednom je šmugnuo nalijevo, na kućna vrata u jednu kuću. Kad sam ja dotrčao do vrata, pred kojima je bilo jako mračno, nije više nikoga bilo. Kuća je bila golema, jedna od onih grdosija što ih grade spekulanti za male stanove; u nekima od tih kuća ima katkad do sto soba. Kad sam protrčao kroz vrata, učinilo mi se kao da u desnom stražnjem kutu golemoga dvorišta hoda čovjek, premda sam u mraku jedva i mogao razabrati. Dotrčim do ugla i spazim ulaz na stube; stube su bile uske, neobično prljave i nikako nisu bile osvijetljene; ali se čulo da gore hrli uza stube čovjek, te ja poletim uz njih, nadajući se da ću ga stići dok mu gdjegod budu otvarali. Tako je i bilo. Stube nisu bile strme, ali im zato nije bilo broja, te sam se strašno zadihao; vrata su se otvorila i zatvorila se opet na petom katu, razabrao sam to još za tri polukata niže. Dok sam trčao, dok sam se ispuhivao na odmorištu, dok sam tražio zvonce, prošlo je nekoliko minuta. Otvorila mi napokon neka žena koja je u maljušnoj kuhinji raspirivala samovar; saslušala šuteći što pitam, nije, dakako, ništa razumjela i šuteći mi otvorila vrata na drugoj sobi, također maljušnoj, vrlo niskoj, s jadnim, najosnovnijim namještajem i sa širokom golemom posteljom pod zavjesama na kojoj je ležao »Terentjič« (tako ga je zovnula žena), pijan, čini mi se. Na stolu je u željeznom noćnom svijećnjaku dogarala svijeća i stajala boca od pol štofa,[48] gotovo već ispražnjena. Terentjič je ležeći riknuo nešto i mahnuo na druga vrata, a žena je otišla, tako da mi nije preostalo ništa drugo nego otvoriti ta vrata. Tako sam i učinio, ušao sam u drugu sobu.

»Ta je soba bila još uža i tješnja od prijašnje, tako da nisam znao ni gdje bih se okrenuo; uska postelja za jednu osobu zapremala je u kutu razmjerno mnogo prostora; od drugoga su namještaja bile samo tri jednostavne stolice, zatrpane svakakvim prnjama, i najjednostavniji drveni kuhinjski stol pred postarim divanom od voštanog platna, tako da između stola i postelje nisi gotovo mogao ni proći. Na stolu je gorjela lojanica u isto onakvom željeznom svijećnjaku, a na postelji je pištalo maljušno djetešce možda samo tri tjedna staro, sudeći po glasu; njega je »preodijevala«, to jest, previjala ga bolesna blijeda žena, čini se mlada, u krajnjem negližeu, koja je možda tek počela ustajati nakon porođaja, ali dijete nije prestajalo, nego je plakalo, nadajući se jadnim majčinim grudima. Na divanu je spavalo drugo dijete, djevojčica od tri godine, pokrivena, čini se, frakom. Kraj stola je stajao gospodin u jako otrcanom kaputu (skinuo je već bio kabanicu te je ležala na postelji) i razmotavao modar papir u koji su bile zavijene koje dvije funte pšeničnog hljeba i dvije male kobasice. Na stolu je osim toga bio čajnik s čajem i ležali su komadići crna kruha. Ispod postelje se promaljao otvoren kovčeg i stršila su dva zavežljaja s nekim prnjama.

»Jednom riječju, bio je strašan nered. Učinilo mi se na prvi pogled da su oboje, i gospodin i dama, pristojni ljudi, ali ih je siromaštvo dotjeralo do toga stanja koje ponižava i u kojemu nered prevladava naposljetku svaki pokušaj da se boriš s njim, i čak dovodi ljude do gorke potrebe da u tom samom neredu što svaki dan raste nalaze gorki i kao osvetnički osjećaj zadovoljstva.

»Kad sam ušao, taj je gospodin, koji je također tek preda mnom ušao i razmotavao svoju zalihu, brzo i vatreno razgovarao nešto sa ženom; ona još nije bila završila s previjanjem, ali je već počela plakati; vijesti su bile valjda loše, po običaju. Lice toga gospodina, kojemu je bilo na oko kojih dvadeset i osam godina, crnomanjasto i suho, obrubljeno zaliscima, s obrijanom bradom da se sjaji, učinilo mi se prilično pristojnim, pa i ugodnim; bilo je mrko, mrka pogleda, ali s nekim bolnim dahom ponosa koji se suviše lako razdražuje. Kad sam ušao, nastade neobičan prizor. »Ima ljudi kojima je razdražljiva uvredljivost na neobičnu slast, pogotovo kad ona u njima stiže (što se uvijek događa jako brzo) do krajnosti; u taj se tren čini čak da im je ugodnije biti uvrijeđenima nego ne biti. Te što se razdražuju poslije uvijek veoma muči kajanje, ako su pametni, razumije se, i ako mogu shvatiti da su se naljutili deset puta jače nego što je trebalo. Gospodin me neko vrijeme gledao u čudu, a žena u strahu, kao da je čudo neviđeno što je i k njima došao netko; ali odjednom nasrne on na mene gotovo u bijesu; nisam još dospio izmucati ni dvije riječi, a on, pogotovo kad je vidio da sam pristojno odjeven, počeo se valjda osjećati veoma uvrijeđenim što sam se usudio tako bezobzirno zaviriti u njegov zakutak i vidjeti sve nezgrapne prilike njegove, kojih se on i sam stidi toliko. Dakako, poradovao se slučaju da na bilo koga istrese svoju pakost zbog svih svojih nedaća. Jedan sam časak mislio čak da će zapodjenuti tučnjavu: problijedio je kao u ženskoj histeriji i strašno uplašio ženu.

– Kako ste vi smjeli ući ovako? Van! – vikao je dršćući i jedva izgovarajući riječ. Ali odjednom ugleda u mojim rukama svoj novčanik.

– Čini mi se, vi ste ga izgubili – rekoh mu što sam god mogao spokojnije i hladnije. (Tako je, uostalom, i moralo biti). Stajao je preda mnom sav preplašen i kao da neko vrijeme nije ništa mogao razumjeti; onda se brže uhvatio za svoj džep sa strane, zinuo od straha i udario se rukom po čelu.

– Bože! Gdje ste ga našli? Kako?

Objasnim mu najkraćim riječima i po mogućnosti još hladnije kako sam digao novčanik, kako sam trčao i zvao ga i kako sam naposljetku, nagađajući i gotovo pipajući, poletio za njim uza stube.

– O, Bože! – uzvikne on, obraćajući se ženi – tu su svi naši dokumenti, tu su moji posljednji instrumenti, tu je sve... o, gospodine, znate li vi što ste učinili meni? Ja bih bio propao! Ja sam u međuvremenu bio uhvatio kvaku na vratima da bez odgovora odem; ali sam se i sâm bio zadihao i odjednom je buknula moja uzbuđenost u takav silan kašalj da sam se jedva održao. Vidio sam kako je gospodin letio na sve strane da mi nađe praznu stolicu, kako je zgrabio napokon stvari s jedne stolice, bacio ih na pod, brže mi primakao stolicu i pažljivo me posjeo. Ali moj je kašalj trajao dalje i nije prestajao još koje tri minute. Kad sam se snašao, sjedio je on već pokraj mene na drugoj stolici, s koje je valjda također zbacio prnje na pod, i pomno me motrio.

– Vi, čini mi se... bolujete? – izgovori on onim istim tonom kojim obično govore doktori pristupajući bolesniku. – Ja sam i sâm liječnik (nije rekao doktor) – a kad je to izgovorio, zbog nečega mi pokaže rukom na sobu kao da protestira protiv svoga sadašnjega stanja. Vidim da vi...

– Imam sušicu – izgovorim ja, što sam god mogao kraće, i ustanem.

Odmah skoči i on.

– Vi možda pretjerujete i... da se upotrijebe sredstva...

Bio je jako zbunjen i kao da se još nije mogao snaći; novčanik mu je stršio iz lijeve ruke.

– O, ne uznemirujte se – prekinem ga opet, hvatajući za kvaku na vratima – prošlog me je tjedna pregledao B-n (opet sam tu upleo B-na) i moja je stvar riješena. Oprostite...

 Htjedoh opet otvoriti vrata i ostaviti svoga zbunjenog plemenitog i stidom obuzetog doktora, no u taj me mah spopao opet prokleti kašalj. Sada navali moj doktor da opet sjednem i odahnem; on se obrati ženi, a ona, ni ne mičući se sa svojega mjesta, reče nekoliko plemenitih i ljubaznih riječi. Pritom se jako zbunila, tako da joj je rumen zatitrala na blijedožutim suhim obrazima. Ostadoh, ali s licem i držanjem koje je svakoga trena kazivalo da me jako strah nisam li im na smetnji. (Tako je moralo biti.) Kajanje mojega doktora izmučilo ga je naposljetku, vidio sam to.

– Ako ja... – započe on, sve prekidajući i preskačući. – Toliko sam vam zahvalan i toliko sam kriv... ja... vi vidite... – on opet pokaže sobu – u ovaj sam čas u takvom stanju...

– O – rekoh ja – što bih i gledao; zna se; vi ste valjda izgubili mjesto te ste doputovali da se objasnite i da opet potražite mjesto?

– Kako ste... doznali? – zapita on u čudu.

– Vidi se na prvi pogled – odgovorim ja nehotice podrugljivo.

– Mnogi ovamo dolaze iz provincije s nadama, trčkaraju i tako, eto, žive.

Počeo on odjednom govoriti vatreno, drhtavih usana; stao se tužiti, stao pripovijedati, i priznajem, zanio mene; sjedio sam kod njega nešto manje od sata. Ispripovijedao mi je svoju povijest, uostalom jako običnu. Bio je liječnik u guberniji, imao državno mjesto, ali onda počele neke spletke u koje su upleli njegovu ženu. On se uznemirio, ražestio; nastala promjena u gubernijskoj upravi, njegovim neprijateljima u korist; njega potkopali, izgubio je službu i s posljednjim sredstvima doputovao u Petrograd da objasni stvar; u Petrogradu ga, zna se, dugo nisu slušali, zatim ga saslušali, zatim odbili, zatim ga namamili obećanjima, zatim mu odvratili strogo, zatim mu naredili neka nešto napiše za objašnjenje, zatim uskratili primiti ono što je napisao, naložili mu neka podnese molbu – jednom riječju, trčkarao je već peti mjesec, pojeo sve; posljednje su ženine krpe bile založene, a uto se rodilo dijete i, i... »danas je napokon odbijena molba, a ja gotovo i nemam kruha, ništa nemam, žena rodila. Ja, ja...«

Skočio je sa stolice i okrenuo se od mene. Žena je plakala u kutu, dijete opet zapištalo. Ja izvadim svoju bilježnicu i počnem nešto zapisivati u nju. Kad sam završio i ustao, stajao je on preda mnom i gledao s bojažljivom radoznalošću.

– Zapisao sam vaše ime – rekoh mu – no, i sve drugo; mjesto gdje ste služili, ime vašega gubernatora, dane, mjesece. Imam jednog prijatelja, još iz škole, Bahmutova, a njegov stric, Pjotr Matvejevič Bahmutov, pravi državni savjetnik, direktor je...

– Pjotr Matvejevič Bahmutov! – uzvikne moj liječnik i gotovo zadršće. – Ta do njega, može se reći, sve i stoji!

I zaista, u povijesti mojega liječnika i u njezinu raspletu, kojemu sam ja iznenada pripomogao, sve se složilo i pogodilo kao da je namjerno bilo pripravljeno, upravo kao u romanu. Rekoh tim bijednim ljudima neka se trude nikako se ne uzdati u mene jer ja sam i sâm bijedan gimnazijalac (namjerno sam pretjerao s poniženjem, odavno sam svršio nauke i nisam gimnazijalac) i ne trebaju znati moje ime, ali ja ću otići odmah na Vasiljevski ostrov k svojemu prijatelju Bahmutovu, pa kako pouzdano znam da njegov stric, pravi državni savjetnik, neženja i bez djece, zaista gine za svojim sinovcem i strasno ga ljubi, jer u njemu gleda posljednji izdanak svoje obitelji, »moj će prijatelj možda moći učiniti štogod za vas i za mene, dakako, kod svojega strica.«...

– Samo kad bi mi dopustili da objasnim njegovoj preuzvišenosti! Samo kad bih uzmogao steći čast da objasnim riječima! – klikne on, dršćući kao u groznici, a oči mu zablistale.

Tako je rekao: uzmogao. Ja ponovim još jedanput da će se posao zacijelo izjaloviti i sve će biti »obećanje ludom radovanje«, te dometnem: ako im ne dođem sutra ujutro, onda je stvar propala i ne trebaju čekati. Oni me ispratili klanjajući se, bili su gotovo izvan sebe. Nikada neću zaboraviti izraz njihovih lica. A ja uzeo izvoščika i odmah se uputio na Vasiljevski ostrov.

S tim sam Bahmutovim bio u gimnaziji, nekoliko godina, u neprestanu neprijateljstvu. Smatrali smo ga aristokratom, ja sam ga barem nazivao tako; lijepo se odijevao, dovozio se na svojim konjima, nikad se nije razmetao, uvijek je bio izvrstan prijatelj, uvijek veseo, pa katkad i jako domišljat, premda nije nipošto bio bistre pameti, unatoč tomu što je uvijek bio prvi u razredu; a ja nisam nikad ni u čemu bio prvi. Svi su ga prijatelji voljeli osim mene jedinoga. Nekoliko je puta tijekom tih nekoliko godina prilazio k meni; ali ja sam se svaki put odvraćao od njega mrko i ljuto. Sada ga otprilike nisam sretao već godinu dana; bio je na sveučilištu. Kad sam u devet sati ušao k njemu (uz velike ceremonije: najavili su me), dočekao me je isprva u čudu, čak nimalo ljubazno, ali odmah se odobrovoljio pa je, gledajući me, odjednom prasnuo u smijeh.

– Kako vam je palo na pamet da me posjetite, Terentjeve? – zavikne u svojoj uvijek miloj neusiljenosti, koja je katkada bila drska, ali nije nikad vrijeđala, a ja sam je tako volio u njega i zbog nje sam ga toliko mrzio. – No što je to – uzvikne uplašeno – vi ste jako bolesni!

Opet me zaokupio kašalj, srušio sam se na stolicu i jedva sam mogao uhvatiti dah.

– Ne brinite, imam sušicu – rekoh – došao sam vam s molbom. On sjedne u čudu, a ja mu odmah razložim cijelu doktorovu povijest i izjavim da bi on jedini mogao možda učiniti štogod jer ima izniman utjecaj na strica.

– Učinit ću, svakako ću učiniti i odmah ću sutra navaliti na strica; baš mi je drago, a vi ste sve to ispripovijedali tako lijepo... No ipak, Terentjeve, otkud vam je palo na pamet da se obratite meni?

– Tu mnogo stoji do vašega strica, a uz to smo mi, Bahmutove, uvijek bili neprijatelji, pa kako ste vi plemenit čovjek, pomislio sam da neprijatelju nećete odbiti – priklopio sam s ironijom.

– Kao što se Napoleon obratio Engleskoj! – uzvikne on i zahihoće.

– Učinit ću, učinit ću! Otići ću čak i odmah, ako se može! – nadoveže brže kad je vidio da ja ozbiljno i oporo ustajem.

I zaista, tu smo stvar riješili na najneočekivaniji način, da i ne može biti bolje. Za pola mjeseca dobio je naš liječnik opet službu u drugoj guberniji, dobio putni trošak, pa i potporu. Rekao bih da je Bahmutov, koji je običavao odlaziti k njima (a ja sam im zbog toga namjerno prestao odlaziti te sam gotovo hladno dočekivao doktora koji je svraćao k meni) – Bahmutov je, rekao bih, naveo doktora da od njega čak i primi u zajam novac. S Bahmutovim sam se sastajao koja dva puta za tih šest tjedana, a sastali smo se treći put kad smo se opraštali s doktorom. Rastanak je upriličio Bahmutov kod svoje kuće, objed sa šampanjcem, bila je nazočna i doktorova žena; ali ona je jako brzo otišla k djetetu. Bilo je to početkom svibnja, večer je bila jasna, golema se kugla sunčana spuštala u zaljev. Bahmutov me otpratio kući; udarili smo na Nikolajevski most; obojica smo se bili nakitili. Bahmutov je govorio o svojem zanosu što je tako dobro završila stvar, hvalio mene za to, tumačio mi kako mu godi dobro djelo, uvjeravao me da je sva zasluga moja i da pogrešno uče i propovijedaju sada mnogi da pojedino dobro djelo ne vrijedi ništa. I ja sam silno poželio razgovarati.

– Tko udara na pojedinačnu »milostinju« – započeh ja – taj udara na prirodu čovjekovu i prezire njegovu osobnu vrijednost. No organizacija »društvene milostinje« i pitanje o osobnoj slobodi – dva su različita pitanja koja se ne isključuju uzajamno. Pojedinog dobrog djela bit će uvijek jer je to potreba ličnosti, živa potreba izravnog utjecaja jedne osobe na drugu. U Moskvi je živio neki starac, »general«, to jest pravi državni savjetnik, s njemačkim imenom; taj je za cijeloga života obilazio po uzama zločince; svaka partija sibirskih prognanika znala je da će je na Vorobjovim gorama pohoditi »starkelja-general«. On je svoj posao radio nadasve ozbiljno i pobožno; odlazio, prolazio između redova prognanika koji su ga okruživali, zastajao pred svakim, svakoga ispitivao o njegovim potrebama, gotovo nikada nije nikomu govorio pouku, sve ih je nazivao »golubanima«. Davao im je novca, slao im potrebne stvari, obojke, ovoje, platno, donosio im katkad dobre knjižice i poklanjao ih svakomu pismenomu, potpuno uvjeren da će ih čitati putem i da će pismeni pročitati nepismenomu. O zlodjelu je rijetko ispitivao; saslušao je samo ako bi prijestupnik sâm počeo govoriti. Svi su mu prijestupnici bili jednaki, razlike nije bilo. Razgovarao je s njima kao s braćom, ali oni ga počeše pred kraj smatrati ocem. Ako bi opazio koju prognanu ženu s djetetom u naručju, pristupio bi, milovao bi dijete, pucketao mu prstima da se dijete nasmije. Tako je radio mnogo godina, sve do smrti; naposljetku su ga znali po cijeloj Rusiji i po cijelom Sibiru, to jest, znali su ga svi prijestupnici. Pripovijedao mi je jedan koji je bio u Sibiru da je sam bio svjedok kako su najokorjeliji prijestupnici govorili o generalu, a on je, kad je pohađao partije, rijetko mogao pokloniti više od dvadeset kopjejaka jednom čovjeku. Istina, nisu o njemu govorili baš vatreno, ili baš osobito ozbiljno. Poneki od »nesretnika« koji je ubio kakvih dvanaest duša, zaklao šestoro djece, samo za svoje zadovoljstvo (kažu da je bilo i takvih) odjednom će ni pet ni šest, kad bilo, a samo možda jedan jedini put za svih dvadeset godina, uzdahnuti i reći: »A što sada starkelja-general, živi li još?« Uz to će se možda i osmjehnuti – i to ti je, eto, sve. A otkud vi znate kakvo je sjeme zasijao zanavijek u njegovu dušu taj »starkelja-general« kojega on nije zaboravio za dvadeset godina? Otkud vi znate, Bahmutove, kakvo će značenje imati to pridruženje jednoga lica drugomu u sudbini onoga koji se pridružio?... Ta tu je cio život i nebrojeno mnoštvo razgranaka, nama skrivenih. Najbolji šahist, najdomišljatiji među njima, može smisliti samo nekoliko koraka unaprijed; o jednom francuskom šahistu koji je znao smisliti deset koraka unaprijed pisali su kao o čudu. A koliko koraka ima tu i koliko onoga što mi ne znamo? Kad bacate svoje sjeme, kad bacate svoju »milostinju«, svoje osobnosti, i primate u sebe jedan dio tuđe osobnosti; vi se združujete jedan s drugim; još malo pažnje i vi se već nagrađujete znanjem, najneočekivanijim otkrićima. Vi ćete naposljetku promatrati svoje djelo kao znanost; ona će zaokupiti sobom sav vaš život i može ispuniti život. S druge strane, sve vaše misli, sve sjemenje što ste zbacili i možda ste ga već pozaboravljali, utjelovit će se i izrast će; koji je dobio od vas, predat će drugomu. I otkud vi znate kakvo će biti vaše sudjelovanje u budućem rješenju sudbine čovječanstva? Ako vas pak znanje i cio život toga rada uznesu naposljetku dotle da uzmognete izbaciti silno sjeme, da donesete svijetu veliku misao, to... I tako dalje, mnogo sam govorio tada.

– I kad pomislim da baš vama nema života! – kliknuo je Bahmutov s vatrenim prijekorom nekomu.

U taj smo čas stajali na mostu, nalaktili se na ogradu i gledali Nevu.

– A znate li što mi je palo na pamet? – rekoh ja i nagnuh se još jače preko ograde.

– Da nije: baciti se u vodu? – poviče Bahmutov gotovo uplašen.

Možda mi je na licu pročitao moju misao.

– Nije, zasad je samo jedna misao, ova: evo, meni preostaju sada koja dva-tri mjeseca života, možda četiri; ali na primjer, kad mi preostanu samo dva mjeseca, pa da silno poželim učiniti kakvo dobro djelo koje bi iziskivalo posla, trčkaranja i zauzimanja, na priliku kao što je posao našeg doktora, ta onda bih se morao odreći toga posla, jer mi ne preostaje vremena, i morao bih tražiti drugo »dobro djelo«, sitnije, koje je prema mojim sredstvima – ako mi baš toliko bude do dobroga djela. Priznajte da je to smiješna misao!

Bijedni se Bahmutov jako usplahirio zbog mene; otpratio me sve do kuće i bio je tako delikatan da me nije ni jedan jedini put počeo tješiti i gotovo je neprestano šutio. Kad se opraštao sa mnom, žarko mi je stisnuo ruku i zamolio me za dozvolu da me smije pohađati. Odgovorio sam, ako mi bude dolazio kao »utješitelj« (jer ako i bude šutio, sve bi mi ipak dolazilo kao utješitelj, to sam mu izjavio), time će mi svaki put još jače napominjati smrt. Slegnuo je ramenima, ali se složio sa mnom: rastali smo se prilično uljudno, čemu se nisam nadao.

No te večeri i te noći zasijano je prvo sjeme mojega »posljednjega uvjerenja«. S pomamom sam se prihvatio te nove misli, s pomamom sam joj razglabao sve »zavijutke«, sve njezine oblike, (nisam zaspao cijele noći), i što sam god dublje ronio u nju, to sam je jače primao u sebe, to sam se jače bojao. Naposljetku me zaokupio strašan strah i nije me puštao ni onih dana nakon toga. Ponekad sam se, razmišljajući o tom svom nespretnom strahu, naglo ledio od nove strave: ta po tom sam strahu mogao rasuditi da se moje »posljednje uvjerenje« i te kako uvriježilo u meni i svakako će dospjeti do svoga rješenja. No za rješenje nije meni dostajalo odlučnosti. Nakon tri tjedna sve je završilo i odlučnost se pojavila, ali uz jako čudnu zgodu.

Ovdje u svojoj izjavi sve su te brojke dane. Meni će, dakako, biti svejedno, ali sada (možda samo u ovom trenutku) želim da oni koji budu sudili mojemu djelu mogu jasno vidjeti iz kakvog je logičnog niza zaključaka nastalo moje »posljednje uvjerenje«. Napisao sam maloprije da ona konačna odlučnost, koje mi nije dostajalo da obavim svoje »posljednje uvjerenje«, nije u meni, čini mi se, nipošto potekla iz logična zaključka, nego od nekog čudnog udara, od neke čudne zgode koja možda nije ni u kakvoj vezi s tijekom te stvari. Prije desetak dana došao je k meni Rogožin zbog jedne svoje stvari koju je suvišno spominjati ovdje potanko. Nisam nikad ranije viđao Rogožina, ali sam veoma mnogo čuo o njemu. Dao sam mu sve potrebne obavijesti i on je brzo otišao, a kako je samo i došao radi tih obavijesti, bila bi time i završila stvar među nama. Ali on me je prejako zainteresirao, te sam cijeloga toga dana bio pod dojmom neobičnih misli, tako da sam sutradan odlučio otići k njemu da mu sâm uzvratim posjet. Rogožin mi se očito nije razveselio, pa mi je natuknuo »fino« da nemamo radi čega nastavljati poznanstvo; ali sam proveo ipak jako zanimljiv sat, kao, po svoj prilici, i on. Među nama je bio tolik kontrast da je morao biti očit obojici, naročito meni: ja sam bio čovjek kojemu su već izbrojeni dani, a on čovjek koji živi potpunim, izravnim životom, u sadašnjem trenutku, bez ikakve brige za »posljednje« zaključke, brojke, ili za što mu drago, ako se tiče onoga zbog čega... zbog čega... no, pa zbog čega... no, pa zbog čega se obezumio; neka mi gospodin Rogožin oprosti tu riječ, makar i kao lošemu literatu koji ne umije iskazati svoju misao. Uza svu njegovu neljubaznost učinilo mi se da je uman čovjek i sposoban razumjeti mnogo, premda ga slabo zanima išta sporedno. Nisam mu spominjao svoje »posljednje uvjerenje«, ali mi se po nečemu učinilo da ga je on pogodio slušajući mene. Prešutio je, silno je šutljiv. Na odlasku sam mu natuknuo da uza svu razliku među nama i uza sve opreke – les extrêmes se touchent[49] (protumačio sam mu to ruski), tako da možda i on sâm, čini mi se, nije nipošto dalek od mojeg »posljednjeg uvjerenja«. Na to mi je odgovorio veoma mrko i kiselom grimasom, ustao, sam mi našao kapu, učinio se tobože kao da bih ja želio otići i jednostavno me otpravio iz svoga mračnoga doma, pod isprikom da me ispraća iz uljudnosti. Kuća me je njegova zaprepastila; nalik je na groblje, a njemu se, čini mi se, sviđa, što je uostalom i razumljivo: ovakav pun, izravan život kakvim on živi prepun je sam po sebi da bi mu trebalo uređaja. Taj me posjet Rogožinu jako umirio. Osim toga, još mi od jutra nije bilo dobro; predvečer sam jako oslabio i legao u postelju, a ponekad sam bio u silnoj vrućini i čak sam povremeno bulaznio. Kolja je ostao sa mnom do jedanaest sati. Ali sjećam se svega o čemu je govorio i o čemu smo mi razgovarali. No kad bi mi se na trenutak sklapale oči, uvijek mi se prikazivao Ivan Fomič, koji je tobože dobio milijune. Sve nije znao kamo bi ih djenuo, razbijao je glavu zbog njih, drhtao od straha da će mu ih ukrasti, a naposljetku ih odlučio tobože zakopati u zemlju. Ja sam mu savjetovao najzad neka toliku hrpu zlata ne zakopava uludo u zemlju, nego neka od cijeloga toga grumena izlije zlatan lijes »smrznutomu« djetetu i neka zato iskopa dijete. Tu je moju porugu primio Surikov sa suzama zahvalnosti i odmah se latio izvršavanja nauma. Ja sam tobože pljunuo i otišao od njega. Kad sam se sasvim razbudio, uvjeravao me je Kolja da i nisam spavao, nego sam cijelo to vrijeme razgovarao s njim o Surikovu. Gdjekoji sam čas bio u neobičnu jadu i smetnji, tako da je Kolja otišao zabrinut. Kad sam ustao da za njim zaključam vrata, sjetio sam se odjednom slike koju sam toga dana vidio kod Rogožina, u jednoj od najmračnijih dvorana njegove kuće, nad vratima. Sam mi ju je pokazao usput; stajao sam pred njom, čini mi se, kojih pet minuta. Na njoj nije bilo ništa lijepo u umjetničkom pogledu; ali je prouzročila u meni neki čudan nemir.

Na slici je toj prikazan Isukrst, upravo skinut s križa. Čini mi se, slikari su uobičajili prikazivati Isukrsta, i na križu i skinutoga s križa, sve još s dahom neobične ljepote na licu; tu mu ljepotu pokušavaju očuvati i u najstrašnijim mukama. Na Rogožinovoj pak slici nema ni spomena ljepote; to je u potpunom liku tijelo čovjeka koji je pretrpio beskrajne muke još prije križa, rane, mučenje, koji je bio pretučen od straže, od naroda, kad je nosio na sebi križ i pao pod križem i naposljetku je trpio muku na križu šest sati. (Tako je barem prema mojem sudu.) Istina, to je lice čovjeka tek skinutoga s križa, to jest, očuvalo je u sebi veoma mnogo života, topline; ništa se još nije uspjelo ukočiti, tako da lice umrloga odiše mukom kao da je On i sad još trpi (to je umjetnik veoma dobro uhvatio), no zato nije nimalo poštedio lice; tu je sama priroda i zaista takvo i mora biti tijelo čovjekovo nakon tolikih muka, tko god bio taj čovjek. Znam, kršćanska je crkva ustanovila još za prvih vjekova da Isukrst nije trpio tobožnju muku, nego zbiljsku, dakle, i tijelo je Njegovo na križu bilo podvrgnuto prirodnom zakonu potpuno i sasvim. Na slici je to lice strašno izubijano, natečeno, sa strašnim, natečenim i okrvavljenim modricama, oči otvorene, zjenice skupljene: krupne, otvorene bione u očima blistaju nekim mrtvim, staklenim bljeskom. Ali začudo, kad gledaš to tijelo izmučenoga čovjeka, rađa ti se osobito i zanimljivo pitanje: ako su baš ovakvo tijelo (a on je svakako morao biti baš ovakav) vidjeli svi Njegovi učenici, Njegovi glavni budući apostoli, vidjele žene koje su išle za Njim i stajale kraj križa, svi oni koji su vjerovali u Njega i obožavali Njega, kako su mogli povjerovali, gledajući takvo tijelo, da će taj mučenik uskrsnuti? Tu ti se nehotice javlja misao: ako je tako grozna smrt i ako su tako jaki prirodni zakoni, kako se mogu nadvladati? Kako se mogu nadvladati, kad ih nije pobijedio ni Onaj Koji je pobjeđivao i prirodu za života Svojega, Kojemu se ona pokoravala, Koji je kliknuo: »Talita, kum!« – i djevica je ustala, »Lazare, izađi!« – i izašao mrtvac? Kad gledaš tu sliku, priviđa ti se priroda u liku neke goleme, neumoljive i nijeme zvijeri, ili točnije, kudikamo točnije, premda je i čudno – u liku nekog gorostasnog stroja najmodernije konstrukcije koji je besmisleno zahvatio, zdrobio i progutao, gluho i bešćutno, ono veliko i neprocjenljivo Biće – takvo Biće koje bi samo samcato vrijedilo koliko i sva priroda i svi zakoni njeni; sva zemlja koja je možda i stvorena samo zato da bi se pojavilo to Biće! Tom slikom kao da se baš iskazuje ta misao o mračnoj, drskoj i besmisleno vječnoj sili kojoj je sve podvrgnuto, pa nam se ta misao i nehotice nameće. Ti ljudi koji su okruživali pokojnika, a nijednoga nema tu na slici, jamačno su osjetili strašni jad i izgubljenost te večeri koja im je u jedan mah zdrobila sve nade i skoro vjerovanja. Jamačno su se razišli u najgroznijem strahu, premda je svaki nosio u sebi golemu misao koja se nikada više nije mogla iščupati iz njih. I da je sâm taj Učitelj mogao uoči smaknuća vidjeti Svoju sliku, zar bi On uzašao ovako na križ i onako umro kao što je umro? Nesvjesno ti se nameće i to pitanje kad gledaš sliku.

Sve se to priviđalo i meni na odlomke, možda u nekakvoj halucinaciji, katkada čak i u živim slikama, još pola sata nakon Koljina odlaska. Može li se prikazivati u liku ono što nema lika? No meni kao da se činilo katkad da vidim u nekom čudnom i nemogućem obliku tu beskrajnu silu, to gluho, mračno i nijemo biće. Sjećam se da me je netko poveo za ruku, sa svijećom u rukama, pokazao mi nekakvu golemu i odurnu tarantulu i stao me uvjeravati da je to najmračnije, najgluše i najsvesilnije biće i smijao se mojemu negodovanju. U mojoj se sobi pali svagda pred noć kandilo pred ikonom – tmurno i kukavno svjetlo, ali se ipak može razabrati sve, a pod kandilom se može i čitati.

Mislim da je već bio nastao prvi sat; nisam nikako spavao, nego sam ležao otvorenih očiju; odjednom se otvorila na mojoj sobi vrata i ušao Rogožin.

Ušao, zatvorio vrata, šuteći me pogledao i tiho otišao u kut do one stolice što stoji gotovo baš pod kandilom. Jako sam se začudio i gledao očekujući; Rogožin se nalaktio na stol i počeo me šuteći gledati. Tako su prošle koje dvije-tri minute, i ja se sjećam da me je njegova šutnja jako uvrijedila i ozlovoljila. Zašto neće govoriti? Zašto je došao tako kasno, učinilo mi se dakako čudnim, ali se sjećam da se zapravo nisam bogzna koliko začudio tomu. Čak i naprotiv: premda mu izjutra nisam jasno iskazao svoju misao, ipak znam da ju je razumio; a ta je misao bila takva da je radi nje, dakako, mogao doći da još jedanput razgovaramo, makar i u veoma kasno doba. I mislio sam da je došao radi toga. Ujutro smo se rastali malo neprijateljski, a i sjećam se, pogledao me je koja dva puta vrlo podrugljivo. Tu, eto, porugu pročitao sam i sad u njegovu pogledu, ona me je uvrijedila. A u to da je ovo zaista glavom Rogožin, a nije prikaza, nije tlapnja, nisam isprva ni najmanje sumnjao. Nisam to ni mislio.

Međutim je on svejednako sjedio i svejednako me gledao s onim istim smiješkom. Ja sam se pakosno prevrnuo na postelji, također se nalaktio na uzglavlje i namjerno odlučio da i ja šutim, pa makar dovijeka sjedili tako. Svakako sam želio, tko zna zašto, da on započne prvi. Tako je, mislim, prošlo dvadesetak minuta. Odjedanput mi sinula misao: a što je ako to nije Rogožin, nego samo prikaza?

Ni u bolesti svojoj, niti ikada prije, nisam ni jedan jedini put vidio nikakvu prikazu: no meni se uvijek činilo, još dok sam bio dječak, pa i sada, to jest nedavno, ako makar jedan jedini put ugledam prikazu, da ću tu odmah umrijeti, unatoč tomu što ne vjerujem ni u kakve prikaze. Ali kad mi je sinula misao da to nije Rogožin, nego samo prikaza, sjećam se, nisam se uopće uplašio. Štoviše, i ljutio sam se na to. Čudno je još i to što me nekako i nije nikako zanimalo rješenje pitanja je li to prikaza ili sam Rogožin, niti me zbunilo, kako bi, čini se, trebalo; čini mi se da sam onda mislio na nešto drugo. Mene je, na primjer zanimalo mnogo više zašto je Rogožin, koji je maloprije bio u domaćoj spavaćoj haljini i u papučama, sada u fraku, i u bijelom prsluku i s bijelom kravatom? Sinula mi još i misao: ako je to prikaza i ja se ne bojim nje; zašto ne bih ustao, prišao k njoj i uvjerio se sâm? Uostalom, možda se nisam usuđivao, nego se bojao. Ali tek što sam pomislio da se bojim, odjednom me ledena jeza prošla po cijelom tijelu; zazeblo me po leđima i koljena mi zaklecala. U taj isti tren kao da je Rogožin pogodio da se ja bojim pa je maknuo ruku kojom se bio nalaktio, uspravio se i počeo otvarati usta kao da se sprema udariti u smijeh; gledao me upornim pogledom. Spopao me toliki bijes da sam zaista htio nasrnuti na njega, ali jer sam se zakleo da neću prvi zapodijevati razgovor, ostao sam na postelji, pogotovo jer još nisam bio uvjeren je li to glavom Rogožin ili nije?

Ne sjećam se pouzdano koliko je to potrajalo; ne sjećam se pouzdano i toga jesam li katkad utonuo na trenutke u san ili nisam? Ali naposljetku ustao Rogožin, gledao me isto onako polako i pozorno kao i prije, kad je ušao, ali se prestao smješkati, i tiho, gotovo na prstima, prišao vratima, otvorio ih, pritvorio i izašao. Nisam ustajao s postelje; ne sjećam se koliko sam još preležao otvorenih očiju i o svemu razmišljao; Bog bi znao o čemu sam mislio; ne sjećam se ni toga kako sam zaspao. Sutradan ujutro probudio sam se kad je netko u deset sati zakucao na moja vrata. Bio sam tako ugovorio: ako sam ne otvorim vrata do deset sati i ne zovnem neka mi se donese čaj, onda će Matrjona sama pokucati meni. Kad sam joj otvorio vrata, odmah mi se javila misao: kako je on mogao ući kad su vrata bila zaključana? Raspitao sam se i uvjerio se da pravi Rogožin nije mogao ući, jer se sva vrata kod nas noću zaključavaju.

Evo, ta osobita zgoda, koju sam ovako potanko opisao bila je uzrok da sam se sasvim »odlučio«. Konačnoj odluci nije, dakle, pripomogla logika, niti logično uvjerenje, nego odvratnost. Ne možeš ostati u životu ako on zadobiva ovakve čudne forme koje vrijeđaju. Ta me je prikaza ponizila. Nisam se kadar pokoravati mračnoj sili koja prima lik tarantule. Odlanulo mi je tek onda kad sam već u sumraku osjetio napokon u sebi konačan trenutak potpune odlučnosti. To je bio samo prvi trenutak; nakon drugoga trenutka zaputio sam se u Pavlovsk, ali to je već dovoljno objašnjeno.

VII
Imao sam mali džepni pištolj; nabavio sam ga dok sam još bio dijete, u onoj smiješnoj dobi kad ti se odjednom započinju sviđati pripovijetke o dvobojima, o razbojničkim napadima, o tome kako će i mene izazvati na dvoboj i kako ću ja plemenito stajati pred pištoljem. Prije mjesec dana gledao sam ga i pripremio. U ladici gdje je ležao našla se dva metka, a u rogu puščanoga praha za koja tri metka. Tričav je taj pištolj, trza u stranu i baca samo na petnaestak koraka; ali dakako da može razmrskati lubanju ako ga upreš u samu sljepoočicu.

Odlučio sam umrijeti u Pavlovsku o sunčanu svanuću, i siđem u park, da ne uznemirujem nikoga. Moja će »Izjava« dovoljno objasniti redarstvu cijelu stvar. Ljubitelji psihologije, i oni kojima treba, mogu iz nje izvesti sve što im bude po volji. Ali ne bih želio da se taj rukopis preda javnosti. Molim kneza da jedan primjerak čuva on, a drugi da preda Aglaji Ivanovnoj Jepančinoj. Takva je moja volja. Svoj kostur ostavljam Medicinskoj akademiji za znanstvenu korist.

Ne priznajem nad sobom nikakvih sudaca i znam da sam sad izvan svake sudske vlasti. Još nedavno me je nasmijala misao: kad bih zamislio da odjednom ubijem bilo koga, makar deset ljudi u isti mah, ili da počinim najgoru strahotu koja se smatra najstrašnijom na tom svijetu, u kakav bih škripac zatjerao sud s ova dva-tri tjedna roka i s nemogućnošću mučenja i torture? Umro bih udobno u njihovoj bolnici, u toplini i uz pažljiva doktora, možda i mnogo udobnije i toplije nego kod svoje kuće. Ne razumijem kako se ljudima u ovakvom stanju u kakvom sam ja ne javlja u glavi ta ista misao, makar i kao šala? Ali možda im se i javlja; i kod nas će se naći mnogo veselih ljudi.

No ako i ne priznajem suda nad sobom, ipak znam da će mi suditi kad već ne budem čuo i ne budem imao glas da odgovaram. Ne želim otići, a da ne ostavim ni riječ za odgovor – riječ slobodnu, a ne primoranu – nije da se opravdavam – o, ne, nemam ni od koga i ni za što moliti oproštaj – nego tako, jer sam želim to.

Tu je ponajprije čudna misao: tko bi, u ime kakvoga prava, u ime kakve pobude, zamislio da poriče meni sada moje pravo na ta dva-tri tjedna mojega roka? Kojemu je sudu do toga? Komu i treba da bih ja bio ne samo osuđen nego da bih i valjano odsjedio koliko budem osuđen? Zar zbilja ikomu treba to? Zar zbog morala? Razumijem još, kad bih u naponu mladosti i snage nasrnuo na svoj život koji bi »mogao biti koristan mojemu bližnjemu« i tako dalje, još bi me mogao prekoriti moral, po staroj rutini, zbog toga što sam bez pitanja raspolagao svojom životom, ili već za što sâm zna. No sada, sada kad mi je već pročitan rok moje presude? Kakvomu moralu treba još, nakon vašeg života, još i posljednji hropac kojim ćete izdati posljednji atom života, slušajući kako vas tješi knez, koji će u svojim kršćanskim dokazima dotjerati svakako do sretne misli da je zapravo i bolje što umirete. (Takvi kršćani kao što je on dolaze uvijek na tu ideju: po njoj oni vole jahati.) I što bi oni sa svojom smiješnim »pavlovskim drvećem«? Zasladili posljednje sate mojega života? Zar ne razumiju: što se jače predam zaboravu, što se jače odam toj posljednjoj prikazi života i ljubavi kojem bi oni zastrli moj Mayerov zid i sve što je na njemu napisao tako otvoreno i prostodušno, da će me to više unesrećiti? Što će meni vaša priroda, vaš pavlovski park, vaši izlasci i zalasci sunca, vaše modro nebo i vaša lica, zadovoljna svime, kad je sav taj pir kojemu nema kraja započeo time da je samo mene smatrao suvišnim? Što je meni do sve te ljepote, kad ja svakoga časa, svakoga trena moram i prisiljen sam znati sada da je, evo, čak i ta sićušna mušica što sada zuji oko mene u sunčanoj zraci, da je i ona sudionica u cijelom tom piru i zboru, zna svoje mjesto, voli ga i sretna je, a ja sam jedini izopćen, i samo zbog kukavičluka svoga nisam želio dosad to shvatiti! Oh, ta znam ja kako bi knez i svi oni dotjerali mene dotle da bih i ja, mjesto svih tih »kovarnih i pakosnih« govora, zapjevao moralno i u slavu morala slavnu i klasičnu strofu Millerovu:

 

»O, puissent voir votre beauté sacrée
Tant d'amis, sourds à mes adieux!
Qu'ils meurent pleins de jours, que leur mort soit pleurée,
Qu'un ami leur ferme les yeux!«[50]

 

Ali vjerujte, vjerujte, prostodušni ljudi, da se i u toj moralnoj strofi, u tom akademskom blagoslovu svijeta, u francuskim stihovima, nataložilo toliko pritajene žuči, toliko neprimirive pakosti, koja sama sebe u srokovima posipa šećerom i tješi, da je možda i sâm pjesnik zapao u nepriliku i počeo smatrati tu pakost suzama od ganuća, pa tako i umro; mir prahu njegovu! Znajte da u svijesti o vlastitoj ništavosti i nemoći postoji takav kraj sramoti da čovjek i ne može dalje te odatle započinje osjećati silnu nasladu u samoj svojoj sramoti... No, dakako, smjernost je golema sila u tom smislu, priznajem to – premda nije u onom Smislu u kojemu religija smatra smjernost silom.

Religija! Priznajem, a možda sam i uvijek priznavao vječni život. Makar bila svijest zapaljena po volji više sile, makar se ona ogledala u svijet i rekla: »ja jesam!« i makar joj ta viša sila odredila odjednom da uništi sebe, jer to nekad radi nečega treba – pa i bez tumačenja zašto treba – neka bude, sve to ja priznajem, ali ipak nastaje vječno pitanje: zašto je pritom trebala moja smjernost? Zar ja ne mogu biti jednostavno progutan, pa da se od mene ne iziskuje hvale onomu što me progutalo? Zar će se ondje zaista ozlovoljiti tkogod što ja ne želim pričekati dva tjedna? Ne vjerujem ja u to; mnogo je točnije misliti da je tu jednostavno ustrebao moj život, život atoma, za dopunu kakvoj sveopćoj harmoniji u cjelini, za kakav plus i minus, za kakav kontrast i tako dalje, i tako dalje, isto onako kao što svaki dan treba za žrtvu život milijuna bića bez čije smrti ne može postojati drugi svijet. (Premda se mora primijetiti da to nije sama po sebi jako velikodušna misao.) Ali neka je! Slažem se da se nikako ne može urediti svijet drugačije, to jest, ako neprestano ne izjeda jedan drugoga; voljan sam čak i priznati da ništa ne razumijem u tom uređenju; ali zato, evo što ja znam pouzdano: kad mi je već dana svijest da »ja jesam«, što je meni do toga što je svijet uređen s pogreškama i što on drugačije ne može postojati? Tko će i zašto će nakon toga suditi meni? Kako vas volja, sve je to nemoguće i nepravedno.

A međutim, i unatoč svoj želji svojoj, nikad nisam znao zamisliti da nema budućega života i Providnosti. Najtočnije će biti da sve to jest, ali mi ne razumijemo ništa o budućem životu i o njegovim zakonima. No ako se to tako teško razumijeva, pa i nikako se ne može razumjeti, zar ću ja odgovarati zbog toga što nisam mogao dokučiti ono što je nedokučivo? Istina je, oni kažu, i dakako knez s njima, da baš tu i treba poslušnost, da moraš slušati bez rasuđivanja, zbog jedinoga morala, i da ću za svoju krotkost, dakako, biti nagrađen na onom svijetu. Previše mi ponižavamo Providnost kad joj prišivamo svoje pojmove, od zlovolje što ne možemo dokučiti Nju. Ali opet ako ne možeš dokučiti Nju, ponavljam, teško je i odgovarati za ono što nije dano čovjeku da razumije. A ako je tako, kako će i suditi meni zbog toga što nisam mogao razumjeti pravu volju i zakone Providnosti? Ali bolje je da se okanimo religije.

A i dovoljno je. Dok dođem do tih redaka, zacijelo će već uzići sunce i »zazvučati na nebu«, i golema će se neizmjerna sila razliti po svem svijetu. Neka! Ja ću umrijeti gledajući ravno u vrutak sile i života, i neću poželjeti taj život! Kad bih imao vlasti da se ne rodim, zacijelo ne bih pristao životariti uz ovako podrugljive uvjete. Ali još imam vlast da umrem, premda žrtvujem što je već prebrojeno. Nije velika vlast, nije velika ni moja pobuna!

Posljednje objašnjenje: ne umirem ja nipošto zato što ne bih bio kadar pretrpjeti ta tri tjedna, oh, dostajalo bi snage u meni, a da poželim, dovoljno bih bio već utješen samom sviješću o krivnji koja mi je nanesena; ali ja nisam francuski pjesnik i ne želim takve utjehe. Naposljetku, tu je i nešto što me mami; priroda je moju djelatnost toliko ograničila svojim trima tjednima, na koje sam osuđen, da je samoubojstvo možda jedino djelo što ga još mogu dospjeti početi i završiti prema vlastitoj volji. A možda se ja i želim okoristiti posljednjom prilikom za djelo? Protest katkad i nije malenkost...«

»Izjava« je završila; Ipolit je najzad umuknuo...

Postoji u krajnjim trenucima onaj stupanj posljednje cinične iskrenosti kad se nervozan čovjek, razdražen i razbješnjen, ne boji više ničega i spreman je na svaki skandal, pa mu se i raduje; nasrće na ljude, a pritom mu je nejasna ali čvrsta svrha da svakako za časak sleti sa zvonika i mahom riješi sve nedoumice, ako ih pritom bude. To se stanje obično pojavljuje i time što se primiče nestajanje fizičkih sila. Do toga krajnjega stupnja bio je dotjerao izniman, gotovo neprirodan napor koji je dosad podržavao Ipolita. Taj osamnaestogodišnji dječak, izmoren bolešću, činio se sam po sebi slab, kao drhtav listić, strgnut s drveta; no čim je obišao pogledom svoje slušatelje – prvi put tijekom posljednjega sata – odmah mu se u pogledu i u smiješku iskazala najuznošljivija, najprezirnija i najuvredljivija odvratnost. Hitio je sa svojim izazovom. Ali i slušatelji su se već počeli ljutiti i negodovati. Svi su u buci i zlovolji ustajali od stola. Umor, vino, napetost, povećavali su nered i kao prljavštinu tih dojmova, ako se može tako reći.

Odjednom odskoči Ipolit naglo sa stolice, kao da ga je neka sila trgnula s njegova mjesta.

– Sunce je svanulo! – klikne kad je ugledao vrhove na drveću kako blistaju pokazujući ih knezu kao čudo. – Svanulo je!

– A zar ste mislili da neće svanuti? – primijeti Ferdiščenko.

– Opet silna žega cio dan – mrmljao je u nehajnoj zlovolji Ganja, a držao u rukama šešir, protezao se i zijevao. – No, kako je taj mjesec sparan!... Hoćemo li ići ili nećemo, Pticine?

Ipolit je slušao u čudu, čak i zapanjen; odjednom problijedi strašno i sav se strese.

– Vi jako nespretno iskazujete svoju ravnodušnost da biste mene uvrijedili – obrati se on Ganji, gledajući ga uporno. – Vi ste ništarija!

– No, to je već... vrag bi znao što, ovoliko se razmetati! – usklikne Ferdiščenko. – Fenomenalne li nemoći!

– Jednostavno glupan – reče Ganja.

Ipolit se malo ohrabri.

– Ja razumijem, gospodo – započe on, kao i prije dršćući i zapinjući pri svakoj riječi – da sam možda zavrijedio vašu osobnu osvetu, i... žalim što sam vas namučio tom tlapnjom (on pokaže na rukopis), a uostalom, žalim što vas nisam sasvim izmorio... (On se osmjehne glupo.) Jesam li vas izmorio, Jevgenije Pavloviču? – preskoči s pitanjem odjednom k njemu. Jesam li vas izmorio ili nisam? Govorite!

– Nešto je rastegnuto, ali uostalom...

– Govorite sve! Ne lažite bar jedanput u svojem životu! – drhtao je i naređivao Ipolit.

– O, meni je baš svejedno! Molim vas, izvolite me se okaniti – otrese se gadljivo Jevgenij Pavlovič.

– Laku noć, kneže! – pristupi knezu Pticin.

– Ta on će se odmah ubiti, što vi to! Pogledajte ga! – poviče Vjera i priđe Ipolitu sva preplašena, pa ga uhvati za ruke. – Ta rekao je da će se ubiti o izlasku sunca, što vi to!

– Neće se ubiti – promrmlja zlurado nekoliko glasova, među njima i Ganja.

– Gospodo, pazite! – poviče Kolja, te i on uhvati Ipolita za ruku.

– Samo pogledajte! Kneže, što vi kažete?

Oko Ipolita se sjatili Vjera, Kolja, Keller i Burdovski; sve četvoro se uhvatilo rukama za njega.

– On ima pravo... pravo!... – mrmljao je Burdovski, ali i sam sasvim zbunjen.

– Molim vas, kneže, što određujete vi? – pristupi knezu Lebedev, pripit i pakostan do bezobraznosti.

– Ta dopustite; ja sam domaćin, premda vam ne želim uskratiti poštovanje... I vi ste, recimo, domaćin, ali ja neću da se to u mojoj vlastitoj kući... Tako je.

– Neće se ubiti: mazi se deran! – poviče general Ivolgin iznenada, u negodovanju i samosvjesno.

– U pravu ste, generale! – prihvati Ferdiščenko.

– Znam da se neće ubiti, generale, prepoštovani generale, no ipak... jer ja sam domaćin...

– Poslušajte, gospodine Terentjeve – reći će iznenada Pticin, kad se oprostio s knezom i pružio ruku Ipolitu – vi, čini mi se, u svojem spisu govorite o svom kosturu i ostavljate ga Akademiji? Ostavljate vi to svoj kostur, vaš vlastiti, to jest vaše kosti?

– Jest, moje kosti...

– Onda u redu. Jer može biti zabune: kažu da je već bila takva zgoda.

– Zašto ga dražite? – poviče odjednom knez.

– Do suza ste ga dotjerali – priklopi Ferdiščenko.

Ali Ipolit nije nipošto plakao. Samo je krenuo s mjesta, no onih četvoro što su ga opkolili u jedan ga mah zgrabili za ruke. Zaori smijeh.

– Za tim je i išao, da ga drže za ruke; zato je i pročitao spis – primijeti Rogožin. – Zbogom, kneže. Baš smo se nasjedili; bole kosti.

– Ako ste se vi, Terentjeve, zaista htjeli ubiti – nasmije se Jevgenij Pavlovič – ja se na vašem mjestu, nakon takvih komplimenata, baš namjerno ne bih ubio, baš da ih natjeram u bjesnilo.

– Oni silno žele vidjeti kako ću se ja ubiti! – saleti ga Ipolit.

Govorio je nekako nasrtljivo.

– Mrsko im je što neće vidjeti.

– I vi, dakle, mislite da neće vidjeti?

– Ja vas ne podjarujem; mislim naprotiv, jako lako može biti da ćete se ubiti. Glavna je stvar, ne srdite se... – otegne Jevgenij Pavlovič, pokroviteljski rastežući svoje riječi.

– Sada tek vidim da sam strašno pogriješio što sam im pročitao taj spis! – izgovori Ipolit, iznenada tako povjerljivo gledajući Jevgenija Pavloviča kao da od prijatelja moli prijateljski savjet.

– Smiješan je položaj, no... zaista, ne znam što bih vam savjetovao – odgovori Jevgenij Pavlovič smješkajući se.

Ipolit ga je gledao oštro, uporno, ne skidajući s njega pogled, i šutio. Moglo bi se pomisliti da je povremeno bio potpuno odsutan duhom.

– Gospodo... – započe knez.

– Ne, dopustite, prepoštovani kneže – uplete se Lebedev razjaren – kako sami vidite da to nije šala, i kako je bar polovica vaših gostiju tog istog mišljenja i uvjerenja, da će se nakon ovih riječi što ih je tu izrekao svakako ubiti za volju časti, ja kao domaćin i pred svjedocima izjavljujem da vas pozivam u pomoć!

– A što da radimo, Lebedeve? Ja sam vam pripravan pomoći.

– Evo što: neka nam najprije odmah preda svoj pištolj kojim se hvalio pred nama, sa svim nabojima. Ako nam ga preda, pristajem da mu dopustimo neka noćas prenoći u toj kući, zbog bolesnoga stanja svojega, uz taj uvjet, dakako, da bude pod mojim nadzorom. No sutra neka svakako odlazi kamo ga volja; oprostite, kneže! Ako pak ne preda oružje, ja ga odmah, ovoga časa, hvatam za ruke, ja za jednu, general za drugu, i odmah ću poslati i javiti redarstvu, onda će stvar prijeći redarstvu na ispitivanje. Gospodin Ferdiščenko, koji poznaje ljude iz redarstva, otići će po njih.

Nastade buka; Lebedev se ljutio i već pretjerivao, Ferdiščenko se spremao otići na redarstvo; Ganja je bijesno tvrdio da se nikako neće ubiti. Jevgenij je Pavlovič šutio.

– Kneže, jeste li vi kada skakali sa zvonika? – prošapće mu odjednom Ipolit.

– N-nisam... – naivno mu odgovori knez.

– Zar ste vi mislili da ja nisam slutio svu tu mržnju! – prošapće opet Ipolit, blistavih očiju i gledajući kneza kao da zaista očekuje od njega odgovor. – Dosta je! – poviče odjednom svima. – Ja sam kriv... više od svih! Lebedeve, evo vam ključ (on izvadi novčanik i iz nje čeličan kolutić s tri ili četiri mala ključića), evo ovaj, pretposljednji... Kolja će vam pokazati... Kolja! Gdje je Kolja? – uzvikne, gledajući Kolju i ne videći ga. – Da... evo, on će vam pokazati; on je zajedno sa mnom maloprije pakirao u torbu. Odvedite ga, Kolja; kod kneza u kabinetu, pod stolom... moja torba... tim ključićem, dolje, u sandučiću... moj pištolj i rog s puščanim prahom. On je sâm pakirao maloprije, gospodine Lebedeve, on će vam pokazati; ali uz taj uvjet da ćete mi sutra ujutro, kad budem odlazio u Petrograd, vratiti pištolj. Čujete li? Ja to činim radi kneza; ne činim radi vas.

– Eto, tako je bolje! – prihvati Lebedev ključ i pakosno se smješkajući potrči u susjednu sobu.

Kolja stade, htjede nešto primijetiti, ali Lebedev ga odvuče sa sobom.

Ipolit je gledao goste kako se smiju. Knez primijeti da mu zubi cvokoću, kao u najljućoj groznici.

– Kakve su ništarije svi oni! – prošapće opet knezu Ipolit, sav bijesan. Kad je govorio s knezom, sve se naginjao i šaptao.

– Okanite ih se: vi ste jako slabi...

– Odmah, odmah... odmah ću otići.

Odjednom on zagrli kneza.

– Vi možda mislite da sam ja poludio? – pogleda kneza i čudno se nasmije.

– Ne mislim, no vi...

– Odmah, odmah, šutite; ne govorite ništa; stanite... Želim vam pogledati u oči... Stojte tako, ja ću gledati. Oprostit ću se s čovjekom.

Stajao je te gledao kneza nepomično i šuteći desetak sekundi, jako blijed, oznojenih sljepoočica, i nekako se čudno hvatajući rukom za kneza kao da ga je strah ispustiti iz ruke.

– Ipolite, Ipolite – što je vama? – poviče knez.

– Odmah... dosta je... leći ću. Ispit ću jedan gutljaj suncu za zdravlje... Hoću, hoću, okanite me se!

Prihvati brzo čašu sa stola, trgne se s mjesta i za jedan tren priđe izlazu s terase. Knez potrči za njim, ali se dogodilo tako da mu je kao navlaš u taj tren Jevgenij Pavlovič pružio ruku, opraštajući se s njim. Prođe jedna sekunda i odjednom se razlegne terasom sveopći krik. Zatim nastupi trenutak neobične smetnje.

Evo što se dogodilo:

Kad je Ipolit prišao samomu silazu s terase, stao je, držeći u lijevoj ruci čašu, a desnu je stavio u desni džep sa strane na svojem gornjem kaputu. Keller je uvjeravao poslije da je Ipolit još i prije držao jednako tu ruku u desnom džepu, još dok je razgovarao s knezom i hvatao ga lijevom rukom za rame i za ogrlicu, a ta je desna ruka u džepu, tvrdio je Keller, i uzbudila u njemu tobože prvu sumnju. Bilo kako bilo, neki je nemir prinudio i njega da potrči za Ipolitom. Ali nije stigao ni on. Opazio je samo kako je odjednom nešto zablistalo u Ipolitovoj desnici i kako se u taj isti tren mali džepni pištolj pojavio baš na njegovoj sljepoočici. Keller poleti da ga uhvati za ruku, no u taj isti mah odapne Ipolit. Začuo se oštri, suhi kvrcaj oroza, ali pištolj nije opalio. Kad je Keller uhvatio Ipolita, pao mu on na ruke, kao onesviješten, možda i zaista misleći da se već ubio. Pištolj je već bio u Kellerovim rukama. Ipolita prihvatili, podmakli mu stolicu, posadili ga i svi se zgrnuli oko njega, svi vikali, svi pitali. Svi su čuli kako je kvrcnuo oroz, a vide da je čovjek živ, pa nije ni ogreben. A Ipolit je sjedio, nije razumijevao što se zbilo i sve ih je redom gledao besmislenim pogledom. U taj tren dotrče Lebedev i Kolja.

– Slagao pištolj? – zapitkivali su svi uokolo.

– Možda i nije nabijen? – domišljali se drugi.

– Nabijen je! – objavi Keller, ogledavajući pištolj. – No...

– Zar je slagao?

– Nije uopće bilo kapice – javi Keller.

Teško je i opisati jadni prizor koji je nastao nakon toga. Prvotni, sveopći strah brzo je počeo zamjenjivati smijeh; neki su čak i zahihotali, zlurado uživali u tome. Ipolit je ridao kao u histeriji, lamao rukama, letio k svima, čak k Ferdiščenku, uhvatio ga objema rukama i zaklinjao mu se da je zaboravio, »zaboravio sasvim iznenada, a nije namjerno«, nataknuti kapicu, da su »te kapice, evo, sve ovdje, u džepu na prsluku, desetak komada« (pokazivao ih je svima uokolo), da je nije nataknuo prije jer se bojao da ne opali iznenada u džepu, a nadao se da će uvijek dospjeti i nataći kad ustreba, i odjednom je zaboravio. Letio je knezu, Jevgeniju Pavloviču, molio Kellera da mu vrate pištolj i on će odmah dokazati svima, da »njegova čast, čast...« da je sada »obeščašćen zanavijek!...«

Naposljetku se srušio onesviješten. Odnijeli ga u knežev kabinet, te Lebedev, koji se sasvim bio otrijeznio, poslao odmah po doktora, a on sam sa kćeri, sinom, Burdovskim i generalom stao uz bolesnikovu postelju. Kad su iznijeli onesviještenog Ipolita, stao Keller usred sobe i objavio da svi čuju, odjeljujući i krešući svaku riječ, u pravom zanosu:

– Gospodo, ako itko od vas još jedanput, naglas, preda mnom posumnja da je kapica zaboravljena namjerno, i uzme tvrditi da je nesretni mladić igrao samo komediju – imat će posla sa mnom.

Ali nisu odgovarali. Gosti se naposljetku razišli, svi odjednom žureći se. Pticin, Ganja i Rogožin otišli su zajedno.

Knez se veoma začudio što je Jevgenij Pavlovič odustao od svoje namjere i odlazi, a nisu razgovarali.

– Pa vi ste željeli razgovarati sa mnom kad se svi raziđu? – zapita ga.

– Tako je – reče Jevgenij Pavlovič, sjedne odmah na stolicu i posadi kneza do sebe – no sada sam na neko vrijeme odustao od te nakane. Priznajem vam, malo sam zbunjen, a i vi također. Smele mi se misli; osim toga mi je odviše važna stvar o kojoj bih želio razgovarati s vama, a važna je i za vas. Vidite, kneže, želio bih barem jedanput u životu učiniti sasvim časno djelo, to jest, sasvim bez pritajene misli, ali mislim da sada, u ovom času, nisam sasvim sposoban za potpuno časno djelo, a možda niste ni vi... to... i... ali poslije ćemo razgovarati. Možda će i vama stvar postati jasnija, i meni i vama ako pričekamo koja tri dana što ću ih sada proboraviti u Petrogradu.

Ustane sad opet, tako da je bilo čudno zašto je i sjedao. Knezu se učini također da je Jevgenij Pavlovič zlovoljan i razdražen i gleda neprijateljski, te mu pogled nije nikako onakav kakav je bio maloprije.

– Zbilja, vi ćete sada k bolesniku?

– Da... ja se bojim – izgovori knez.

– Ne bojte se; poživjet će zacijelo kojih šest tjedana, a možda će se ovdje čak i oporaviti. A najbolje bi bilo da ga sutra otjerate.

– Možda sam ga zaista ja potaknuo time što... nisam govorio ništa; možda je pomislio da ja sumnjam u to da će se on ubiti? Što vi mislite, Jevgenije Pavloviču?

– Nipošto. Vi ste predobri što se još i brinete. Slušao sam o tome, ali nisam nikad viđao u zbilji kako se čovjek naročito ubija zato da ga pohvale, ili zbog ljutnje što ga ne hvale zbog toga. A što je glavno, ne bih povjerovao u tu iskrenost nemoći! No vi ga ipak otjerajte sutra!

– Mislite li da će pokušati opet?

– Neće, sada se više neće ubiti. Ali čuvajte se vi tih domaćih naših Lacenairea![51] Kažem vam opet, zločin je i suviše obično utočište toj beznadnoj, nestrpljivoj i pomamnoj ništavosti.

– Zar je to Lacenaire?

– Suština je ista, ako i jesu možda različita zanimanja. Vidjet ćete je li taj gospodin sposoban ucmekati deset duša, zapravo radi toga da pokaže kako i on nešto može, baš onako kako nam je sâm pročitao maloprije u izjavi. Sada, meni od tih njegovih riječi neće biti sna.

– Vi se možda i odviše uznemirujete.

– Čudni ste vi, kneže, vi ne vjerujete da je on kadar ubiti sada deset ljudi?

– Bojim se odgovoriti vam; sve je to jako čudno, no...

– No, kako vas volja, kako vas volja! – završi Jevgenij Pavlovič. – Pritom ste vi tako hrabar čovjek; samo nemojte i sami dopasti među tu desetoricu.

– Sva je prilika da on neće ubiti nikoga – reče knez, zamišljeno gledajući Jevgenija Pavloviča.

Jevgenij Pavlovič udari u zloban smijeh.

– Doviđenja, vrijeme mi je! A jeste li primijetili da je namijenio Aglaji Ivanovnoj kopiju svoje ispovijedi?

– Jesam, primijetio sam... i mislim o tome.

– I morate misliti, zbog onih deset duša – opet se nasmije Jevgenij Pavlovič i izađe.

Sat nakon toga, već u četiri sata, siđe knez u park. Pokušao je bio zaspati kod kuće, nije mogao jer mu je silno kucalo srce. Kod kuće se, uostalom, sve bilo sredilo i umirilo koliko može biti; bolesnik je bio zaspao, a doktor koji je došao izjavio je da nema nikakve posebne opasnosti. Lebedev, Kolja, Burdovski polijegali u bolesničku sobu da se redaju u pasci; nije, dakle, bilo ničega zbog čega bi trebalo strahovati.

No u knezu je rastao nemir iz časa u čas. Švrljao je po parku, rastreseno se ogledavao oko sebe i u čudu zastao kad je došao do čistine pred stanicom i ugledao red pustih klupa i pultova za orkestar. Zgrozilo ga je to mjesto i zbog nečega mu se učinilo strašno nezgrapnim. Krenuo je natrag i ravno onim putem kojim je jučer išao s Jepančinima na stanicu, došao do zelene klupe, na kojoj mu je urečen sastanak, sjeo na nju i odjednom se naglas nasmijao, pa zbog toga odmah zapao u neobično negodovanje. Jad ga nije prolazio; želio je otići nekamo... Nije znao kamo. Nad njim i na drvetu pjevala ptičica i on je stade očima tražiti među lišćem; odjednom ptičica prhnula s drveta, a njemu u taj čas nekako pala na pamet ona »mušica«, u »plamenoj sunčanoj zraci«, o kojoj je Ipolit napisao da i »ona zna svoje mjesto i sudionica je u općem zboru, a samo je on izopćen.« Ta ga je rečenica zgrozila već tada, sjetio se sada toga. Jedna uspomena, davno zaboravljena, ganula se u njemu i u jedan mu se mah razjasnila.

Bilo je to u Švicarskoj, prve godine njegova liječenja, pa i prvih mjeseci. Onda je još bio sasvim kao neki idiot, nije čak ni znao dobro govoriti, nije ponekad shvaćao što iziskuju od njega. Jednoga jasnog, sunčanog dana krenuo on u gore i dugo je hodao s jednom mučnom mišlju koja mu se nikako nije utjelovljavala. Pred njim je bilo blistavo nebo, dolje jezero, uokolo obzorje; svijetlo i beskrajno, bez kraja i konca. Dugo je motrio i mučio se. Sjetio se sada kako je pružao ruke u tu svijetlu, beskrajnu modrinu i plakao. Mučilo ga je što je sasvim tuđ svemu tomu. Kakav li je to pir, kakav li je to vječiti veliki blagdan kojemu nema kraja i za kojim on teži odavno, uvijek, još od samoga djetinjstva, i kojemu nikako ne može stići! Svako jutro izlazi isto svijetlo sunce; svakoga je jutra na slapu dúga, svake večeri ondje u daljini nakraj nebesa, najviša snježna gora gori purpurnim plamenom; svaka »maljušna mušica koja zuji oko njega u plamenoj sunčanoj zraci, sudionica je u svem tom zboru: zna svoje mjesto, voli ga i sretna je«; svaka biljčica raste i sretna je! I sve ima svoj put, i sve zna svoj put, s pjesmom odlazi i s pjesmom dolazi; samo on ne zna ništa, ne razumije ništa, ni ljude, ni glasove, svemu je tuđ i iz svega izopćen. On nije, dakako, znao govoriti tada tim riječima i iskazati svoje pitanje; mučio se gluho i nijemo; no sada se činilo da je sve to govorio i tada, sve te iste riječi, i da je to o »mušici« uzeo Ipolit od njega samoga, iz tadašnjih njegovih riječi i suza. Bio je uvjeren u to i srce mu je brže kucalo od te misli...

Utonuo je na klupi u san, ali nemir mu je trajao i u snu. Prije samoga se sna sjetio da će Ipolit ubiti deset ljudi, i osmjehnuo se nezgrapnosti te misli. Oko njega je bila krasna, jasna tišina, samo je šuštalo lišće, a od toga se šuštanja činilo da je još tiše i samotnije uokolo. Usnuo je mnoge sne, sve nemirne sne, od kojih se trzao svaki čas. Naposljetku mu došla žena; znao ju je, znao do jada; mogao ju je svagda nazvati i pokazati – ali začudo – kao da je u nje sada sasvim drugačije lice nego što je znao uvijek, i on se s bolom otimao ne priznati je za onu ženu. Na tom je licu bilo toliko kajanje i strava da mu se činilo – to je strašna prijestupnica i tek je izvršila grozan zločin. Suza joj je drhtala na blijedu obrazu; zovnula ga rukom i položila prst na usne, kao da ga opominje neka tiše stupa za njom. Srce mu zamrlo; ni za što, ni za što nije htio priznati da je ona zločinka; ali je osjećao da će se odmah dogoditi neka strahota, za sav njegov život. Činilo mu se da mu ona želi nešto pokazati, odmah u blizini, u parku. Ustao je da pođe za njom, i odjednom je zaorio kraj njega nečiji jasan, vedar smijeh; nečija se ruka našla odjednom u njegovoj ruci; on uhvati tu ruku, krepko je stisne i probudi se. Pred njim je stajala i glasno se smijala Aglaja.

VIII
Smijala se, ali se i zlovoljila.

– Spava! Vi ste spavali! – poviče ona s prezirnim čuđenjem.

– Vi ste to! – promrmlja knez koji se još nije bio sasvim razbudio i u čudu prepoznao nju. – Ah, da! To je sastanak... ja sam tu spavao.

– Vidjela sam.

– Nije me nitko budio osim vas? Nije tu bilo nikoga osim vas? Mislio sam da je tu bila... druga žena.

– Tu je bila druga žena?!

Naposljetku se sasvim razbudio.

– To je bio samo san – izgovori on zamišljen. – Začudo, u takav čas takav san... Sjednite.

Uhvati je za ruku i posadi na klupu; sjedne pokraj nje i zamisli se. Aglaja nije zapodijevala razgovor, nego je samo pomno promatrala svoga sugovornika. I on je pogledavao nju, ali katkad tako kao da je i ne vidi pred sobom. Ona se počela crvenjeti.

– Ah, da! – zadrhti knez. – Ipolit se ustrijelio!

– Kada? Kod vas? – zapita ona, ali bez velika čuda. – Ta sinoć je, čini se, bio još živ? Pa kako ste nakon svega toga mogli ovdje spavati! – povikne i iznenada oživi.

– Nije umro, pištolj nije opalio.

Aglaja navali, i knez joj morade odmah ispripovijedati cijelu povijest prošle noći, i čak u tančine. U pričanju ga je požurivala svaki čas, ali ga je sama prekidala neprestanim pitanjima i gotovo sve samim sporednima. Uz drugo je s velikim zanimanjem saslušala ono što je govorio Jevgenij Pavlovič i nekoliko je puta čak i ponavljala pitanje.

– No, dosta o tome, treba se žuriti – završi kad je saslušala sve. – Možemo biti ovdje samo jedan sat, do osam sati, jer u osam sati moram svakako biti kod kuće, kako ne bi doznali da sam bila ovdje, ali ja sam došla poslom: moram vam priopćiti mnogo. No vi ste me sada sasvim zbunili. O Ipolitu mislim, tako je i moralo biti, da mu ne opali pištolj, to mu bolje pristaje. No jeste li vi uvjereni da se svakako želio ubiti i da tu nije bilo prijevare?

– Nikakve prijevare.

– To je i vjerojatnije. On je, dakle, napisao da mi vi donesete njegovu ispovijed? A zašto mi je niste donijeli?

– Pa nije on umro. Zaiskat ću od njega.

Svakako donesite, i ne trebate ga moliti. Njemu će to zacijelo veoma goditi jer možda je zato pucao na sebe da bih ja zatim pročitala ispovijed. Molim vas, Lave Nikolajeviču, ne smijte se mojim riječima jer to može lako biti.

– Ne smijem se jer sam i sâm uvjeren da to donekle može lako biti.

– Uvjereni ste? Zar i vi mislite to? – odjednom se silno začudi Aglaja.

Pitala je naglo, govorila brzo, no kao da se ponekad zbunila i često nije izgovarala do kraja; svaki se čas žurila da upozori na štogod; bila je uopće neobično nemirna, pa ako se i držala jako hrabro i nekako izazovno, ipak se možda i plašila malko. Na njoj je bila sasvim svagdanja, priprosta haljina koja joj je veoma pristajala. Često je podrhtavala, crvenjela se, a sjedila je na kraju klupe. Veoma se začudila kad joj je knez potvrdio da je Ipolit pucao na sebe radi toga da bi ona pročitala njegovu ispovijed.

– Dakako – tumačio je knez – želio je da, osim vas, pohvalimo njega i svi mi...

– Kako to: pohvalite?

– To jest, to... kako bih vam rekao? Jako je teško reći to. No zacijelo je želio da ga svi okruže i kažu mu kako ga veoma vole i cijene i da ga počnu moljakati da ostane na životu. Vrlo je vjerojatno da je vas držao na umu više nego druge jer je u takvom času spomenuo vas... premda nije možda ni sam znao da ste mu vi na umu.

– To ja ne razumijem sasvim: držao na umu, a nije znao da drži na umu. Ali uostalom, čini mi se da razumijem: znate li da sam ja i sama tridesetak puta, još i onda dok sam bila djevojčica od trinaest godina, razmišljala o tome da se otrujem i da sve to napišem u pismu roditeljima, pa i to sam mislila kako ću ležati u lijesu, a svi će me oplakivati i kriviti sebe što su bili tako okrutni prema meni... Zašto se vi opet smješkate – brzo doda ona, mršteći obrve – što vi to još mislite u sebi kad sanjarite? Možda umišljate da ste maršal i da ste potukli Napoleona.

– Pa eto, poštena riječ, o tome i mislim, pogotovo kad me hvata san – nasmije se knez. – Samo ja ne pobjeđujem Napoleona, nego svejednako Austrijance.

– Ne želim nipošto zbijati s vama šalu, Lave Nikolajeviču. S Ipolitom ću se sastati sama; molim vas da mu javite. A ja sudim da je sve to od vas veoma ružno jer je veoma grubo tako promatrati i suditi čovjekovu dušu kao što vi prosuđujete Ipolita. U vas nema nježnosti: istina je samo jedna, dakle – nije pravo.

Knez se zamisli.

– Čini mi se da ste vi prema meni nepravedni – reče on. – Vidite, meni se nikako ne čini ružnim što je on ovako mislio jer svi su voljni misliti ovako; uz to nije on možda nikako ni mislio, nego je samo želio to... želio se posljednji put sastati s ljudima, steći njihovo poštovanje i ljubav; to su veoma lijepa čuvstva, ali se nekako sve tu izjalovilo; tu je bolest i još nešto! Uz to, nekima sve uvijek polazi za rukom, a drugima ništa ne valja...

– To ste jamačno dodali o sebi? – primijeti Aglaja.

– Jest, o sebi – odgovori knez, ne primjećujući nikakvu zluradost u pitanju.

– Ali ja ipak ne bih nipošto zaspala na vašem mjestu; vi valjda kamo god dospijete, odmah spavate; to nikako nije lijepo od vas.

– Ta nisam spavao cijelu noć, nakon toga sam hodao i hodao, bio sam na glazbi.

– Na kakvoj glazbi?

– Ondje gdje su svirali jučer, a zatim sam došao ovamo, sjeo, mislio te mislio i zaspao.

– A, dakle tako! To mijenja u vašu korist... A zašto ste išli na glazbu?

– Ne znam, tako...

– Dobro, dobro, poslije; vi me neprestano prekidate, a što je meni stalo do toga da ste odlazili na glazbu? Kakva vam se to žena prisnula?

– To je... o... vi ste je vidjeli...

– Razumijem, veoma razumijem. Vi nju jako... Kako vam se prisnula, u kakvom liku? Ali ne želim ništa znati – odbrusi ona odjednom zlovoljna. – Ne prekidajte me...

Pričeka malo, kao da se snalazi, ili kao da pokušava razbiti mrzovolju.

– Nego, evo u čemu je stvar i zašto sam vas pozvala; želim vam ponuditi da budete moj prijatelj. Zašto ste odjednom tako upiljili oči u mene? – dometne gotovo gnjevno.

Knez se u taj čas zaista jako zagledavao u nju kad je primijetio da se opet počela silno crvenjeti. U takvim zgodama, što se god jače crvenjela, činilo se da se i jače srdi zbog toga na sebe, a to se jasno iskazivalo u njezinim očima koje su blistale; obično je nakon časka već prebacivala svoj gnjev na onoga s kim govori, bio ili ne bio kriv, i stala se svađati s njim. Kako je znala i osjećala svoje divljaštvo i stidljivost, obično se rijetko upuštala u razgovor i bila je šutljivija od drugih sestara, katkad i odviše šutljiva. Ali kad je morala svakako zapodjenuti razgovor, osobito u takvim škakljivim slučajevima, započinjala ga je neobično uznošljivo i kao s nekim izazovom. Svagda je osjećala unaprijed: evo sad se počinje crvenjeti ili će početi za koji tren.

– Vi možda ne želite primiti ponudu? – pogleda ona kneza uznošljivo.

– O, nije, hoću, samo to nikako ne treba... to jest, nisam nikako ni mislio da treba takva ponuda – zbunio se knez.

– A što ste vi mislili? Zašto bih ja vas bila pozvala ovamo? Što je vama na pameti? Uostalom, vi mene možda smatrate malom ludicom, kao što me smatraju svi kod kuće?

– Nisam znao da vas smatraju ludom, ja... ja vas ne smatram.

– Ne smatrate? Veoma umno od vas. Nadasve umno izrečeno.

– Po mojem ste sudu vi možda i jako umni katkada – nastavi knez – vi ste maloprije izrekli iznenada jako umnu riječ. Rekli ste o mojoj sumnji o Ipolitu: »Istina je samo jedna, dakle – nije pravo.« To ću zapamtiti i razmisliti.

Aglaja u jedan mah bukne od zadovoljstva. Sve su se te promjene zbivale u njoj neobično iskreno i neobično brzo. I knez se razveselio, pa se i nasmijao od radosti gledajući nju.

– Slušajte dakle – započe ona opet – dugo sam vas očekivala da vam ispripovijedam sve to, očekivala sam vas još odonda kad ste mi odande pisali ono pismo, pa još i prije... Polovicu ste čuli od mene, već jučer: ja vas smatram najčestitijim i najiskrenijim čovjekom, čestitijim i iskrenijim od sviju, te ako govore o vama da vam um... to jest, da vama katkada boluje um, to nije istina; ja sam tako odlučila i raspravila, jer ako vi i zaista bolujete umom (vi se, dakako, nećete naljutiti na to, ja govorim s višega gledišta), zato je glavni um vaš bolji nego u svih njih, štoviše, takav o kakvom oni nisu ni sanjali, jer dva su uma: glavni i neglavni. Je li tako? Zar nije tako?

– Možda i jest tako – izgovori knez jedva jedvice; strašno mu je drhtalo i kucalo srce.

– Ja sam i znala da ćete vi razumjeti – nastavi ona dostojanstveno.

– Knez Ščerbacki i Jevgenij Pavlovič ne razumiju ništa o tim dvama umovima, niti Aleksandra, a zamislite: maman je razumjela.

– Vi jako nalikujete na Lizavetu Prokofjevnu.

– Kako to? Zar? – začudi se Aglaja.

– Tako mi Boga, jest.

– Hvala vam – reče ona pošto je razmislila. – Jako mi je drago što nalikujem na maman. Vi je, dakle, veoma cijenite! – nadoveže se, i ne primjećujući kako je to pitanje naivno.

– Veoma, veoma, i volim što ste to tako shvatili.

– I ja volim jer sam primijetila kako se njoj katkada... podsmjehuju. No slušajte glavno: dugo sam mislila i naposljetku sam odabrala vas. Neću da me kod kuće ismijavaju; neću da me smatraju malom ludom; neću da me izazivaju... Sve sam to razumjela u jedan mah, te sam naprečac odbila Jevgenija Pavloviča, jer neću da me neprestano udaju! Ja želim... želim... no, želim pobjeći od kuće, a vas sam odabrala da mi pomognete u tome.

– Da pobjegnete od kuće! – uzvikne knez.

– Da, da, da, da pobjegnem od kuće! – poviče ona odjednom, a planula je neobičnim gnjevom. – Ja neću, neću da me tako navijek primoravaju da se crvenim. Ne želim se crvenjeti ni pred njima, ni pred knezom Ščerbackim, ni pred Jevgenijem Pavlovičem, ni pred kim, pa zato sam i odabrala vas. S vama želim razgovarati o svemu, svemu, čak i o glavnoj stvari, kad poželim; a ni vi ne smijete ništa kriti od mene. Hoću bar s jednim čovjekom razgovarati o svemu, kao sa samom sobom. Odjednom su počeli govoriti da ja vas očekujem i da vas volim. To je bilo još prije vašega dolaska, a nisam im pokazala pismo; no sada govore već svi. Želim biti junačina i ničega se ne bojati. Ne želim obilaziti balove, želim biti korisna. Odavno sam već željela otići. Dvadeset sam godina zatvorena kod njih i svejednako me udaju. Još kad mi je bilo četrnaest godina mislila sam pobjeći, premda sam bila luda. Sada sam već smislila sve i očekivala sam vas da se raspitam o svemu u inozemstvu. Nisam vidjela nijednu gotičku crkvu, želim otići u Rim, želim razgledavati sve znanstvene zbirke, želim učiti u Parizu; cijelu sam se ovu godinu spremala i učila i veoma sam mnogo knjiga pročitala, sve sam zabranjene knjige pročitala. Aleksandra i Adelaida čitaju sve knjige, one smiju, a meni ne daju sve, na mene paze. Ne želim se svađati sa sestrama, ali majci sam i ocu izjavila već odavno da želim sasvim promijeniti svoj socijalni položaj. Naumila sam se baviti odgojem te sam se pouzdala u vas jer vi ste govorili da volite djecu. Ne bismo li se mi mogli zajedno baviti odgojem, makar i ne bilo odmah, nego u budućnosti? Mi ćemo zajedno biti korisni; ja ne želim biti generalska kći... Recite, vi ste veoma učen čovjek?

– O, nisam nipošto.

– Šteta, a ja sam mislila... kako sam ja to i mislila? Vi ćete me ipak upućivati jer ja sam vas odabrala.

– To je nesklapno, Aglaja Ivanovna.

– Ja želim, želim pobjeći od kuće! – uzvikne ona i opet joj zablistale oči. – Ako vi ne pristanete, poći ću za Gavrila Ardalionoviča. Ja ne želim da me kod kuće smatraju gadurom i da me krive bogzna za što.

– Jeste li vi pri pameti! – zamalo da nije skočio knez sa svojega mjesta. – Za što vas krive, tko vas krivi?

– Kod kuće, svi, majka, sestre, otac, knez Ščerbacki, čak i vaš gadni Kolja! Ako i ne govore izravno, tako misle. Svima sam njima rekla to u oči, i majci, i ocu. Maman je bolovala cio dan; a sutradan su mi rekli Aleksandra i tatica da ni sama ne razumijem što buncam i kakve riječi govorim. A ja sam im odmah odbrusila da već sve razumijem, sve riječi, da nisam više mala, da sam još prije dvije godine namjerno pročitala dva romana Paula Kocka[52] da doznam sve. Kad je to čula maman, gotovo se onesvijestila.

Knezu sine odjednom čudna misao. Pogleda uporno Aglaju i osmjehne se.

Nije ni vjerovao da pred njim sjedi ona ista uznošljiva djevojka koja mu je nekoć onako ponosno i bahato pročitala pismo Gavrile Ardalionoviča. Nije mogao shvatiti kako se u takvoj uznošljivoj, osornoj ljepotici moglo stvoriti ovakvo dijete koje možda zaista ni sada ne razumije sve riječi.

– Vi ste vazda živjeli kod kuće, Aglaja Ivanovna? – upita on. – Želim reći, niste nikamo odlazili ni u kakvu školu, niste učili u institutu?

– Nisam odlazila nikada i nikamo; uvijek sam sjedila doma, kao da su me začepili u bocu, a iz boce ću se ravno i udati; zašto se vi opet smješkate? Ja primjećujem da se i vi, čini mi se, podsmjehujete meni i pristajete uz njih – nadoveže se ona i ljutito se namršti. – Nemojte me srditi, ja ionako ne znam, što sa mnom biva... ja sam uvjerena, vi ste ovamo došli u potpunoj vjeri da sam zaljubljena u vas i da sam vas pozvala na sastanak – otkreše ona rasrđena.

– Zaista sam se jučer bojao toga – izlane knez prostodušno (jako je bio zbunjen) – ali danas sam uvjeren da vi...

– Što! – poviče Aglaja i odjednom joj zadršće donja usna. – Bojali ste se da ja... usuđivali ste se misliti da ja... Gospode! Valjda ste sumnjali da sam vas pozvala ovamo s tom namjerom da vas zapletem u mrežu, a zatim neka nas zateknu ovdje i primoraju vas da me uzmete...

– Aglaja Ivanovna! Kako vas nije stid? Kako se takva gadna misao mogla roditi u vašem čistom, nevinom srcu? Kladim se da vi i sami ne vjerujete ni jednoj svojoj riječi i... sami ne znate što govorite!

Aglaja je sjedila uporno oborenih očiju, kao da se i sama uplašila onoga što je rekla.

– Nikako me nije stid – promrmlja ona. – Otkud vi znate da je moje srce nevino? Kako ste se onda usudili poslati mi ljubavno pismo?

– Ljubavno pismo? Moje pismo – ljubavno! To je najsmjernije pismo, to je pismo isteklo iz moga srca u najtežem trenutku moga života! Sjetio sam se onda vas kao neke svjetlosti... ja...

– No, dobro, dobro – prekine ga ona odmah, ali nikako više onim tonom, nego sasvim skrušeno i gotovo u strahu, pa se i nagnula k njemu još nastojeći ne gledati ravno u njega, a htjela mu je i dodirnuti ramena, da ga još uvjerljivije zamoli da se ne ljuti. – Dobro – reče silno zastiđena. – Osjećam da sam rekla jako glupu riječ. To sam tako... da vas iskušam. Primite kao da se i nije reklo, a ako sam vas uvrijedila, oprostite. Molim vas, ne gledajte ravno u mene, odvratite se. Rekli ste da je to vrlo gadna misao: ja sam namjerno kazala da vas bocnem. Katkada se i sama bojim onoga što želim reći, a odjednom i izreknem. Rekli ste maloprije da ste to pismo napisali u najtežem trenutku svoga života... Ja znam u kakvom to času – izgovori ona tiho, opet gledajući u zemlju.

– Oh, kad biste vi mogli znati sve!

– Sve ja znam! – uzvikne ona u novoj uzbuđenosti. – Vi ste živjeli onda u istom stanu, cio mjesec, s onom gadnom ženom s kojom ste pobjegli...

Nije se više zacrvenjela, nego je problijedjela kad je izgovorila to, i odjednom je kao zanesena ustala, ali se odmah snašla i sjela: usna joj je još dugo podrhtavala. Šutnja je potrajala možda minutu. Knez se strašno uplašio od tog nenadanog istupa i nije znao čemu bi ga pripisao.

– Ja vas nikako ne volim – izgovori ona u jednom mahu, kao da je odrezala.

Knez ne odgovori; opet oni pošute otprilike minutu.

– Ja volim Gavrila Ardalionoviča... – izgovori ona jako brzo, ali tek da se čuje, i još jače nagne glavu.

– To nije istina – izgovori knez također gotovo šapatom.

– Dakle, ja lažem? To je istina; dala sam mu riječ prekjučer, na toj istoj klupi.

Knez se uplaši i zamisli se na trenutak.

– To nije istina – ponovi on odlučno – vi ste sve to izmislili.

– Divna uljudnost. Znajte, on se popravio; on mene voli više nego svoj život. Opalio je preda mnom svoju ruku da mi samo dokaže kako mene voli više nego svoj život.

– Opalio svoju ruku?

– Jest, svoju ruku. Vjerovali ili ne vjerovali – meni je svejedno.

Knez ušuti opet. U Aglajinim riječima nije bilo šale; srdila se.

– Što je, je li ovamo ponio svijeću, kad je to bilo tu? Drugačije i ne znam zamisliti...

– Jest... svijeću. A što je tu nevjerojatno?

– Cijelu svijeću, ili u svijećnjaku?

– No da... nije... pola svijeće... komadić... cijelu svijeću, svejedno, okanite se!... Ponio je i šibice, ako baš želite znati. Zapalio je svijeću i pola sata držao prst nad svijećom; zar to ne može biti?

– Vidio sam ga jučer; prsti su mu zdravi.

Aglaja odjednom prasne u smijeh, sasvim kao dijete.

– Znate li zašto sam sada slagala? – okrene se ona naglo knezu u najdjetinjastijoj povjerljivosti i još sa smijehom što joj je drhtao na usnama. – Zato, jer kad lažeš, pa spretno upleteš štogod što nije posve obično, štogod ekscentrično, no, znate, štogod što je već nadasve rijetko, ili se nikako i ne događa, onda laž postaje mnogo vjerojatnija. Ja sam to primijetila. Samo meni je ispalo loše, jer nisam umjela...

Od mah se namršti opet, kao da se osvijestila.

– Ako sam onda – obrati se knezu, gledajući ga ozbiljno, pa i tužno – ako sam vam onda i deklamirala o »bijednom vitezu«, time sam vas, doduše, i htjela... pohvaliti zbog nečega, ali sam ujedno htjela i obilježiti vas zbog vašega vladanja i pokazati vam da ja sve znam...

– Vi ste vrlo nepravedni prema meni... prema onoj nesretnici o kojoj ste se maloprije izrazili tako grozno, Aglaja.

– Zato što sve znam, sve, zato sam se i izrazila tako! Znam kako ste vi njoj prije pola godine ponudili pred svima svoju ruku. Ne prekidajte me, vi vidite, ja govorim bez komentara. Poslije toga je ona pobjegla s Rogožinom; zatim ste živjeli s njom u nekom selu, ili gradu, i ona je od vas otišla k nekomu. (Aglaja se strašno zacrveni.) Zatim se opet vratila k Rogožinu koji je voli kao... kao lud. Zatim ste vi, također jako uman čovjek, dojurili sad za njom ovamo čim ste doznali da se vratila u Petrograd. Sinoć ste poletjeli da je branite, a maloprije ste je vidjeli u snu... Vidite da ja sve znam; ta vi ste zbog nje, zbog nje doputovali ovamo?

– Jest, zbog nje – odgovori knez tiho, tužno i nujno nagnuvši glavu, i ne sluteći kakvim ga je žarkim pogledom pogledala Aglaja. – Zbog nje, da samo doznam... Ja ne vjerujem u njenu sreću s Rogožinom, premda... jednom riječju, ne znam što bih joj i mogao učiniti ovdje i čime bih mogao pomoći, ali sam doputovao.

Zadršće i pogleda Aglaju; ona ga je slušala s mržnjom.

– Ako ste došli, a ne znate zašto, onda je jako volite – izgovori Aglaja naposljetku.

– Ne – odgovori knez – ne, ne volim je. Oh, kad biste vi znali s kakvom se stravom sjećam onoga vremena što sam ga proveo s njom!

Uz te mu riječi i drhtavica proleti po tijelu.

– Govorite sve! – reče Aglaja.

– Tu nema ništa što vi ne biste mogli saslušati. Ne znam zašto sam želio sve to ispripovijedati baš vama, i samo vama; možda zato što sam vas zaista jako volio. Ta je nesretnica duboko uvjerena da je ona najpropalije, najgrešnije biće među svi svijetu. Oh, nemojte je sramotiti, ne bacajte kamen na nju! Ona je i suviše izmučila sebe samom sviješću o svojoj nezasluženoj sramoti! I što je skrivila, oh, Bože moj! Oh, svaki čas viče ona u bjesnilu da ne priznaje u sebi krivnju, da je ona žrtva ljudska, žrtva razuzdanikova i zločinčeva; ali što god vam govorila, znajte da ona sama prva ne vjeruje sebi, i da svom savješću svojom vjeruje, naprotiv, da je... kriva. Kad sam pokušavao rastjerati taj mrak, zapadala je u toliku muku da mi nikad neće zacijeliti srce dokle god se budem sjećao toga groznoga vremena. Kao da mi je zanavijek probodeno srce. Znate li zašto je pobjegla od mene? Baš zato da mi dokaže kako je podla. No najgroznije je što možda i sama nije znala da to želi dokazati samo meni, a pobjegla je zato što je u duši željela svakako učiniti sramotno djelo pa da odmah kaže samoj sebi: »Evo si učinila novu sramotu, dakle, podla si drolja!« Oh, vi to možda nećete razumjeti, Aglaja! Znate, u tom neprestanom priznavanju sramote ima u njoj možda neka grozna, neprirodna naslada, kao osveta nekomu. Katkad sam je dovodio dotle da je nekako opet razabirala oko sebe svjetlost. Ali odmah se opet bunila i dotjerivala dotle te je mene samoga gorko krivila da sebe visoko uznosim nad nju (a nisam ni sanjao o tome), i ravno mi izjavila naposljetku, kad sam joj ponudio brak, da ona ni od koga ne iziskuje niti bahato milosrđe, niti pomoć, niti da je »uzvisi do sebe«. Vidjeli ste je jučer; vi mislite da je sretna s tom družbom, da je to njoj društvo? Vi ne znate kako je ona obrazovana i što je kadra dokučiti! Ona me je često znala i zadiviti!

– Jeste li i njoj ondje držali ovakve... propovijedi?

– O, nisam – nastavi knez zamišljen, ne primjećujući ton toga pitanja – gotovo sam neprestano šutio. Često sam htio govoriti, ali zaista nisam katkad znao što bih rekao. Znate, u gdjekojim je zgodama bolje i ne govoriti ništa. O, ja sam je volio, o, jako sam je volio... ali onda... onda... onda se ona domislila svemu.

– Čemu se domislila?

– Da je meni samo žao nje; ali da ja... nju više ne volim.

– Otkud znate, možda se i zaista zaljubila u onoga... vlastelina s kojim je otišla?

– Nije, ja sve znam; samo mu se podsmjehivala.

– A vama se nije nikad podsmjehivala?

– N-nije. Smijala se od pakosti, o, strašno me je onda korila u gnjevu – i sama se patila! No... poslije... oh, ne spominjite, ne spominjite mi to!

On pokrije lice rukama.

– A znate li da mi ona gotovo svaki dan piše pisma?

– Dakle, istina je! – poviče knez uzbuđen. – Čuo sam, ali sve još nisam želio vjerovati.

– Od koga ste čuli? – trgne se usplahirena Aglaja.

– Rekao mi je jučer Rogožin, ali nije sasvim jasno.

– Jučer? Jučer ujutro? Kada jučer? Prije ili poslije glazbe?

– Nakon glazbe; navečer, u dvanaest sati.

– A-a, no, ako je Rogožin... A znate li o čemu mi ona piše u tim pismima?

– Ja se ne čudim ničemu; ona je poludjela.

– Evo tih pisama. (Aglaja izvadi iz džepa tri pisma u tri kuverte i baci ih pred kneza.) Evo me već cijeli tjedan moli, navraća, mami da pođem za vas. Ona... no, da, ona je umna, makar i poludjela, i vi govorite istinu da je mnogo umnija od mene... piše mi da je zaljubljena u mene i svaki dan traži prilike da me vidi makar iz daljine. Piše mi da vi volite mene, da ona to zna, odavno je primijetila, i da ste s njom tamo govorili o meni. Želi vas vidjeti sretna; uvjerena je da sam ja vaša jedina sreća... Tako grozomorno piše... čudno... Nisam nikomu pokazala ta pisma, očekivala sam vas; znate li što to znači? Ne pogađate ništa?

– To je ludilo! To je dokaz o njenoj bezumnosti – izgovori knez i usne mu zadršću.

– Da vi ne plačete već?

– Ne, Aglaja, ne, ne plačem – pogleda je knez.

– A što bih ja tu učinila? Što mi savjetujete vi? Ne valjda i dalje primati ta pisma!

– Oh, ostavite je, molim vas! – klikne knez. – Što biste i radili u tom mraku; ja ću poduzeti sve što mogu da vam ona više ne piše.

– Ako je tako, onda ste vi čovjek bez srca! – povikne Aglaja. – Zar vi ne vidite da ona nije zaljubljena u mene, nego voli vas, samo vas! Zar ste sve znali uočiti u nje, a to niste opazili? Znate li što je to, što znače ta pisma? To je ljubomora; to je više nego ljubomora! Ona... zar vi mislite da će ona zaista poći za Rogožina, kako tu piše u pismima? Ona će se ubiti sutradan čim se mi vjenčamo!

Knez se trgne; srce mu zamrlo. Ali je u čudu gledao Aglaju: čudno mu je bilo priznati da je to dijete odavno već žena.

– Vidi Bog, Aglaja, ja bih žrtvovao svoj život da njoj vratim spokoj i da je usrećim, no... ne mogu je više voljeti i ona to zna!

– Žrtvujte, dakle, sebe, to ionako pristaje vama! Ta vi ste toliki dobrotvor. I nemojte mi govoriti »Aglaja«... I maloprije ste mi rekli jednostavno »Aglaja«... Vi morate, vi ste dužni uskrisiti nju, vi morate opet otići s njom da smirujete i uspokojavate njezino srce. Ta vi nju i volite!

– Nisam mogao tako žrtvovati sebe, premda sam i htio jednom, a... možda želim i sada. No ja znam zacijelo da će ona propasti sa mnom, i zato je ostavljam. Trebao sam se sastati s njom danas u sedam sati; sada možda neću otići, ona mi u svojem ponosu neće nikad oprostiti moju ljubav – i mi ćemo poginuti oboje! To je neprirodno, ali tu je neprirodno sve. Vi kažete da ona voli mene, no zar je to ljubav? Zar može biti takve ljubavi, nakon onoga što sam ja već pretrpio! Nije, to je drugo, nije ljubav!

– Kako ste vi problijedjeli! – uplaši se iznenada Aglaja.

– Ništa; premalo sam spavao, oslabio sam, ja... mi smo zaista razgovarali onda o vama, Aglaja...

– Dakle, istina je? Vi ste zaista mogli razgovarati s njom o meni, i... i kako ste mogli zavoljeti mene kad ste me vidjeli samo jedan jedini put?

– Ne znam kako. U mojem tadašnjem mraku prikazivala mi se... priviđala mi se možda nova zora. Ne znam kako sam pomislio na vas prvu. Istinu sam vam pisao da ne znam. Sve je to bila samo sanja, od tadašnje strahote... Zatim sam počeo raditi; ne bih bio došao ovamo tri godine...

– Došli ste, dakle, radi nje?

I nešto zadršće u Aglajinu glasu.

– Jest, radi nje.

Prođoše dvije minute, oboje su mrko šutjeli. Aglaja ustade.

– Ako vi kažete – poče ona nesigurnim glasom – ako vi sami vjerujete da je ta... vaša žena... bezumna, onda mi nije niti stalo do njezinih bezumnih fantazija... Molim vas, Lave Nikolajeviču, da uzmete ta tri pisma i da joj ih bacite od mene! A ako ona – poviče odjednom Aglaja – ako se ona usudi još jedanput poslati meni ijedan redak, recite joj da ću se potužiti ocu, da će je odvesti u zatvor...

Knez skoči i poče zaprepašten gledati nenadanu razjarenost Aglajinu; i odjednom kao da se pred njim razišla magla...

– Vi ne možete osjećati tako... to nije istina! – mrmljao je.

– To je istina! Istina! – uzvikivala je Aglaja, gotovo i ne znajući za sebe.

– Što je istina? Kakva istina – razlegao se pokraj njih preplašen glas.

Pred njima je stajala Lizaveta Prokofjevna.

– Istina je to da ću ja poći za Gavrilu Ardalionoviča! Da ja Gavrilu Ardalionoviča volim i sutra bježim s njim od kuće! – saleti je Aglaja. – Jeste li čuli? Je li zadovoljena vaša radoznalost? Jeste li zadovoljni time?

I ona potrči kući.

– Ne, baćuška, ne odlazite vi sada – zaustavi Lizaveta Prokofjevna kneza – molim vas, izvolite k meni da razgovaramo... Kakva je to muka! I tako nisam spavala cijele noći.

Knez ode za njom.

IX
Lizaveta Prokofjevna uđe u svoju kuću i zastane već u prvoj sobi; nije mogla ići dalje, nego se sasvim iznemogla spusti na divan, pa i zaboravi ponuditi knezu da sjedne. Bila je to povelika dvorana, s okruglim stolom u sredini, s kaminom, s mnogo cvijeća u posudama kraj prozora i s drugim staklenim vratima u vrt, u stražnjem zidu. Odmah uđoše Adelaida i Aleksandra, znatiželjno i sa sumnjom gledajući kneza i majku.

Gospođice su u ljetnikovcu ustajale obično oko devet sati; samo se Aglaja za posljednja dva-tri dana naviknula ustajati malo ranije te je odlazila na šetnju u vrt, ali ipak nije odlazila u sedam sati, nego u osam ili poslije. Lizaveta Prokofjevna, koja zaista nije spavala te noći zbog svakojakih svojih briga, ustala je bila oko osam sati, s naročitom nakanom da se u vrtu sastane s Aglajom, jer je mislila da je ona već ustala, ali je nije našla u vrtu ni u spavaćoj sobi. Sad se ona sasvim usplahirila i probudila kćeri. Od sluškinje doznadoše da je Aglaja Ivanovna još u sedam sati izašla u park. Gospođice se osmjehnule novoj fantaziji svoje fantastične sestrice i upozorile mamicu da će se Aglaja možda još i naljutiti ako je ona ode tražiti u park i da Aglaja zacijelo sjedi sada s knjigom u ruci na zelenoj klupi, o kojoj je govorila još prije tri dana i zbog koje se gotovo zavadila s knezom Ščerbackim jer mu se položaj te klupe nije činio nimalo posebnim. Kad je Lizaveta Prokofjevna zatekla sastanak i čula kćerine čudne riječi, strašno se uplašila zbog mnogih razloga; no sada, kad je povela kneza, uplašila se što je započela taj posao: »Zašto se Aglaja ne bi smjela sastajati i razgovarati s knezom u parku, sve ako su i unaprijed urekli taj sastanak?«

– Nemojte pomisliti, baćuška, kneže – ohrabri se ona naposljetku – da sam vas dovukla ovamo na ispitivanje... Nakon jučerašnje večeri, dragi moj, možda ne bih dugo poželjela ni sastajati se s tobom...

Ona zapne malko.

– No vama bi se ipak vrlo htjelo da doznate kako sam se sastao danas s Aglajom Ivanovnom? – završi knez veoma spokojno.

– No, pa što je, i htjelo bi mi se! – plane odmah Lizaveta Prokofjevna. – Neću se uplašiti ni od iskrenih riječi. Jer nikoga ne vrijeđam i nikoga nisam željela uvrijediti...

– Ali molim vas, nema tu nikakve uvrede i sasvim je prirodno što želite doznati: vi ste mati. Sastao sam se danas s Aglajom Ivanovnom na zelenoj klupi upravo u sedam sati ujutro, zbog njezina jučerašnjeg poziva. Sinoć mi je javila pisamcem da se mora sastati sa mnom i razgovarati o važnoj stvari. Sastali smo se i razgovarali cio sat o stvarima koje se tiču zapravo jedine Aglaje Ivanovne; eto to je sve.

– Dakako, baćuška, sve, i bez ikakve sumnje sve – izgovori Lizaveta Prokofjevna dostojanstveno.

– Krasno, kneže! – reče Aglaja koja je iznenada ušla u sobu. – Hvala vam od svega srca što ste mene smatrali nesposobnom da se ponizim ovdje do laži. Je li vam dovoljno, maman, ili još kanite ispitivati?

– Ti znaš, još mi se dosad nije događalo da se crvenim pred tobom ni zbog čega, premda bi to možda bilo tebi po volji – odgovori Lizaveta Prokofjevna poučno. – Zbogom, kneže; oprostite i meni što sam vas uznemirila. A nadam se, vi ćete ostati uvjereni mojem nepromijenjenom poštovanju prema vama.

Knez se odmah pokloni na obje strane i šuteći izađe. Aleksandra i Adelaida osmjehnu se i prošapću između sebe. Lizaveta ih Prokofjevna pogleda strogo.

– Mi smo o tom, maman – nasmije se Adelaida – što se knez poklonio tako divno; katkada je nespretan kao vreća, a sad odjednom kao... kao Jevgenij Pavlovič.

– Finoći i dostojanstvu uči te samo srce, a ne učitelj plesa – završi Lizaveta Prokofjevna poučno i ode gore u svoju sobu i ne pogledavši Aglaju.

Kad se knez vratio kući, već oko devet sati, ugleda na terasi Vjeru Lukjanovnu i sluškinju. Zajedno su spremale i mele nakon jučerašnjega nereda.

– Hvala Bogu, dospjele smo završiti do vašeg dolaska! – reći će Vjera radosno.

– Zdravo; nešto mi se vrti u glavi; loše sam spavao; ja bih drjemnuo.

– Ovdje na terasi, kao jučer? Dobro. Reći ću svima da vas ne bude. Tatica je otišao nekamo.

Sluškinja ode; Vjera krene za njom, ali se vrati i zabrinuta pristupi knezu.

– Kneže, sažalite se nad tim... nesretnikom; ne tjerajte ga danas.

– Ni za što ga neću otjerati; kako ga je samoga volja.

– Neće on sada ništa učiniti i... nemojte prema njemu biti strogi.

– O, neću, i zašto bih?

– I... ne smijte mu se, eto to je najvažnije.

– O, neću nipošto!

– Glupa sam ja što o tome govorim takvomu čovjeku kakvi ste vi – zacrveni se Vjera. – A makar i bili umorni – nasmije se i okrene se malo da ode – ipak su vam u ovom trenutku tako divne oči... sretne.

– Zar sretne? – živo je zapita knez i nasmije se radosno.

No Vjera, prostodušna i bezazlena, kao dječak, odjednom se malo zbuni, zarumeni se još jače i, sve se smijući, izađe brže iz sobe.

»Kako je... divna...«, pomisli knez i odmah zaboravi na nju. Krene u kut na terasi gdje je bio divan i pred njim stol, sjedne, pokrije rukama lice i posjedi desetak minuta; odjednom brzo i zbunjeno uvuče ruku u džep sa strane i izvadi tri pisma.

Ali opet se otvoriše vrata i uđe Kolja. Knez kao da se razveselio što opet mora staviti pisma natrag u džep i odgoditi čitanje.

– No, kakav događaj! – reče Kolja, sjedajući na divan i odmah prelazeći na stvar, poput svih njegova soja. – Što mislite sad o Ipolitu? Ne cijenite ga?

– A zašto... no, Kolja, ja sam umoran... Osim toga, i pretužno je opet započinjati o tome... Ali kako on?

– Spava i prespavat će još dva sata. Razumijem; niste spavali kod kuće, hodali ste po parku... dakako, uzbuđenost... i kako ne bi!

– Otkud vi znate da sam hodao po parku i nisam spavao kod kuće?

– Vjera mi je rekla maloprije. Nagovarala me da ne ulazim; ja nisam izdržao, morao sam na časak. Stražario sam ta dva sata kraj postelje; sada sam odredio red Kostji Lebedevu. Burdovski je otišao. Legnite dakle, kneže; laka vam... no, laki vam dan! Ali ja sam, znate, zaprepašten!

– Dakako... sve to...

– Nije, kneže, nije; ja sam zaprepašten od »ispovijedi«. Najviše me zaprepastilo ono mjesto gdje on govori o Providnosti i o budućem životu. Tu ima jedna gi-gant-ska misao!

Knez pogleda ljubazno Kolju, koji je, jasno, došao zato da što prije porazgovara o gigantskoj misli.

– Ali glavna, glavna stvar nije samo u jednoj misli, nego u cijeloj toj situaciji! Da je to napisao Voltaire, Rousseau, Proudhon, ja bih pročitao, primijetio, ali me ne bi zapanjilo ovoliko. No čovjek koji zna zacijelo da mu preostaje još desetak minuta života, i govori tako – ta to je ponosno! To je najviša nezavisnost vlastite vrijednosti, to znači ne hajati baš... To je gigantska sila duševna! I nakon toga tvrditi da on namjerno nije metnuo kapicu – to je podlo, neprirodno! A znate, jučer je on zavarao smislio lukavštinu: nisam ja ama nikad pakirao s njim u torbu i nisam nikad vidio pištolj; on je sam pakirao sve, tako da me je odjednom zbunio. Vjera mi kaže da ga vi puštate ovdje; kunem vam se, neće biti opasnosti, pogotovo jer smo svi mi uz njega i ne mičemo se odavde.

– A tko je od vas bio uz njega noćas?

– Ja, Kostja Lebedev, Burdovski; Keller je ostao malo, a onda je otišao k Lebedevu spavati jer kod nas nije bilo mjesta. I Frediščenko je spavao kod Lebedeva, otišao je u sedam sati. General je uvijek kod Lebedeva, i on je sad otišao... Lebedev će možda odmah doći k vama; on vas je tražio, ne znam zašto, dva je puta pitao za vas. Da li da ga pustim kad vi legnete spavati? I ja idem spavati. Ah, da, jednu bih vam stvar rekao; zadivio me je maloprije general: Burdovski me probudio u sedam sati, gotovo i u šest, da pazim na bolesnika; izašao sam na časak i susreo odjednom generala, i još tako pijana da me nije prepoznao; stoji preda mnom kao stup; a kad se prenuo, saletio mene: »Kako je, bolesniku? Pošao sam doznati kako je bolesniku«... Ja mu javio, no – tako i tako. »Sve je to dobro«, kaže, ali ja sam najviše došao, zato sam i ustao, da te upozorim; imam razloga misliti da se pred gospodinom Ferdiščenkom ne smije govoriti sve i... treba se suzdržavati.« Razumijete li, kneže?

– Zar? Uostalom, nama je to svejedno.

– Jest, bez sumnje, svejedno je, mi nismo framasoni! Zato sam se i začudio što me general posebno budio u noći zbog toga.

– Ferdiščenko je otišao, kažete?

– U sedam sati; svratio je usput k meni: ja pazim. Rekao je: ide k Vilkinu da provede još ovo noći – ima jedan takav pijanac, Vilkin. No, idem! A evo i Lukjana Timofejiča... Knez bi spavao, Lukjane Timofejiču; nalijevo krug i gubite se!

– Samo na časak, prepoštovani kneže, zbog neke stvari koja je u mojim očima važna – izgovori Lebedev kad je ušao, napeto i nekim promuklim tonom, u pola glasa. I pokloni se dostojanstveno. Upravo se bio vratio, nije bio dospio ni zaći u svoj stan te je još i šešir držao u rukama. Lice mu je bilo zabrinuto i nekako osobito, neobično prevučeno izrazom vlastitog dostojanstva. Knez mu ponudi da sjedne.

– Vi ste dva puta pitali za mene? Možda ste još uznemireni zbog jučerašnjega...

– Zbog toga jučerašnjega dječaka, mislite vi, kneže? Oh, nije... jučer su moje misli bile u neredu... no danas ne kanim više kontrakarirati vaše naume u bilo čemu.

– Kontraka... kako ste rekli?

– Rekao sam: kontrakarirati; riječ je francuska, kao i mnoge druge riječi koje su ušle u ruski jezik; ali je ne branim osobito.

– Zašto ste vi, Lebedeve, danas tako ozbiljni i dostojanstveni, i govorite kao da sričete – osmjehne se knez.

– Nikolaje Ardalionoviču! – obrati se Lebedev Kolji gotovo ganutim glasom. – Kako imam priopćiti knezu stvar koja se tiče zapravo...

– No, da, razumije se, razumije se, ne tiče se mene! Doviđenja, kneže! – odmah se udalji Kolja.

– Volim toga dječaka jer je pametan – izgovori Lebedev gledajući za njim. – Dječak je spretan, iako je i nasrtljiv. Doživio sam iznimnu nesreću, prepoštovani kneže, sinoć ili jutros o svanuću... i još se kolebam da označim točno vrijeme.

– Što je?

– Nestale mi četiri stotine rubalja iz džepa sa strane prepoštovani kneže; olakšali su me! – nadoveže Lebedev s kiselim smiješkom.

– Izgubili ste četiri stotine rubalja? Šteta.

– I osobito za bijedna čovjeka koji na plemenit način živi od svojega rada.

– Dakako, dakako; kako to?

– Zbog vina. Evo me k vama, prepoštovani kneže, kao k providnosti. Svotu od četiri stotine rubalja srebra dobio sam jučer u pet sati poslijepodne od jednog dužnika te sam se vlakom vratio ovamo. Novčanik mi je bilo u džepu. Kad sam skinuo vicemundir i odjenuo kaput, premjestio sam novac u kaput; želio sam ga držati uza se jer sam ga namjeravao odmah navečer dati prema jednoj molbi... očekivao sam punomoćnika.

– Zbilja, Lukjane Timofejiču, je li istina da ste vi oglasili u novinama da uzajmljujete novac na zlatne i srebrne stvari?

– Po punomoćniku; moje ime nije označeno pod adresom. Kako imam neznatan kapital, a obitelj mi se proširila, priznajte i sami da poštene kamate...

– No da; no da, htio sam se samo obavijestiti; oprostite što sam vas prekinuo.

– Punomoćnik nije došao. Međutim, dovezli sunesretnika; ja sam poslije ručka bio već u uzbuđenom stanju; svratili i ti gosti, popili nešto... zatim čaj, i... ja se nakitio na svoju propast. A kad je u kasno doba već došao onaj Keller i javio da ste vi svečar te ste odredili šampanjac, to sam ja, dragi i prepoštovani kneže, jer imam srce (što ste vi po svoj prilici primijetili već, jer ja to zaslužujem), jer imam srce, neću reći osjećajno, ali plemenito, čime se i ponosim – ja sam, da bude svečaniji doček što se sprema, i očekujući da ću vam osobno čestitati, smislio otići i stare svoje domaće dronjke zamijeniti vicemundirom koji sam bio skinuo kad sam se vratio, a to sam i obavio, kako ste vi, kneže, valjda i primijetili, jer ste me u vicemundiru vidjeli cijele večeri. Kad sam mijenjao odjeću, zaboravio sam u kaputu novčanik... Zaista, kad Bog hoće pokarati, najprije oduzima pamet. I tek danas, već u pola osam, kad sam se probudio, skočio sam kao sulud, odmah se uhvatio za kaput – a ono prazan džep! Ni traga ni glasa novčaniku.

– Ah, to je neugodno!

– Baš i jest neugodno; i vi ste s istinskim taktom pogodili odmah pravu riječ – primetne Lebedev malo himbeno.

– No kako... uzbuni se knez i zamisli se – ta to je ozbiljno.

– I jest baš ozbiljno – još jedna riječ, kneže, koju ste pronašli da označite...

– Ah, ostavite, Lukjane Timofejiču, što bi se tu pronalazilo? Nisu tu važne riječi... Sudite li vi da ste ih u pijanu stanju mogli izgubiti iz džepa?

– Mogao sam. Sve se može u pijanu stanju, kako ste se iskreno izrazili, prepoštovani kneže! Ali molim, rasudite: ako sam ja, kad sam presvlačio kaput, novčanik istresao iz džepa, istresena bi stvar morala ondje i ležati na podu. A gdje je ta stvar?

– Da je niste stavili gdje u ladicu, u stol?

– Sve sam pretražio, sve sam prekopao, pogotovo jer ga nisam nikad ostavljao i nisam otvarao nikakvu ladicu, toga se jasno sjećam.

– Jeste li pogledali u ormar?

– Odmah sam pogledao, pa i nekoliko puta već danas... A i kako bih mogao metnuti u ormar, istinski poštovani kneže?

– Priznajem, Lebedeve, to zaista uznemiruje. Našao ju je, dakle, tkogod na podu?

– Ili je ukrao iz džepa! Dvije su alternative.

– Mene to jako uznemiruje, jer tko zapravo... To je pitanje!

– Bez svake sumnje, to i jest glavno pitanje; vi začudo točno pogađate riječi i misli i određujete stanje, svijetli kneže.

– Ah, Lukjane Timofejiču, okanite se poruge, tu....

– Poruge! – poviče Lebedev i pljesne rukama.

– No, no, no, dobro, ta ja se ne srdim, tu je sasvim druga stvar... Ja se bojim za ljude. U koga vi sumnjate?

– Pitanje je nadasve teško i... nadasve zamršeno! Na sluškinju ne mogu posumnjati, ona je sjedila u svojoj kuhinji. Na rođenu djecu također...

– No, taman posla!

– Dakle, netko je od gostiju.

– No zar je to moguće?

– Sasvim je i nadasve nemoguće, ali svakako je tako. No voljan sam dopustiti, čak sam i uvjeren, ako je bila krađa, nije se dogodila navečer kad su svi bili na okupu, nego noću, ili čak pred jutro, a ukrao je tkogod od tih što su ostali prenoćiti.

– Ah, Bože moj!

– Burdovskoga i Nikolaja Ardalionoviča, naravno, isključujem; oni nisu ulazili k meni.

– Da što! Pa sve da su i ulazili! Tko je noćio kod vas?

– Računajući i mene, prenoćila smo četvorica u dvije susjedne sobe: ja, general, Keller i gospodin Ferdiščenko. Dakle, jedan je od nas četvorice!

– To jest, od trojice; ali koji?

– Pribrojio sam i sebe zbog pravednosti i zbog reda; no priznajte, kneže, da ja sebe sâm nisam mogao okrasti, premda su se događale na svijetu i takve zgode...

– Ah, Lebedeve, kako je to dosadno! – uzvikne knez nestrpljivo.

– Na stvar; što otežete...

– Preostaju dakle trojica, i prvo gospodin Keller, čovjek nestalan, čovjek pijan i u nekim slučajevima liberal, to jest, što se tiče džepa; inače pak, sa sklonostima, da tako kažem, više starinskim viteškima, nego liberalnima. Legao je prenoćiti najprije ovdje, u bolesnikovoj sobi, a tek se nakon noći preselio k nama, pod isprikom da mu je tvrdo spavati na golom podu.

– Vi sumnjate na njega?

– Sumnjao sam. Kad sam prije osam sati ujutro skočio kao sulud i uhvatio se rukom za čelo, odmah sam probudio generala, koji je spavao nevinim snom. Pošto smo razabrali kako je čudno nestao Ferdiščenko, a to je već samo probudilo u nama sumnju, odlučili smo nas dvojica odmah pretražiti Kellera koji je ležao kao... kao... gotovo kao zaklan. Pretražili smo ga cijeloga: u džepovima nema ni pare, a nema ni jednog jedinog džepa koji nije poderan. Džepni mu je rubac modar, kockast, pamučan, u nepristojnom stanju. Dalje jedno ljubavno pismo, od neke sobarice, ište novac i prijeti se, i komadići onoga feljtona što ga znate. General je zaključio da nije kriv. Da ga sasvim ispitamo, probudili smo njega samoga, jedva ga jedvice prodrmali; s teškom je mukom razumio što je na stvari; zinuo, pijana lika, izraz mu na licu nezgrapan i nevin, štoviše, glup – nije on!

– No, i veselim se! – uzdahne knez radosno. – Ipak sam se bojao za njega!

– Bojali ste se? Dakle ste već imali razloga za to? – zažmirka Lebedev.

– O, nisam, ja kažem tako – zapne knez – strašno sam glupo rekao da sam se bojao. Molim vas, Lebedeve, ne kazujte nikomu...

– Kneže, kneže! Vaše su riječi u mojem srcu... na dnu mojega srca! Ondje je grob!... – izgovori Lebedev oduševljeno, pritišćući šešir uz srce.

– Dobro, dobro... Dakle, Ferdiščenko? To jest, ja bih rekao, vi sumnjate na Ferdiščenka?

– A na koga? – izgovori Lebedev tiho, pomno gledajući kneza. – No da, razumije se... a na koga... to jest, ali opet kakvi su dokazi?

– Ima dokaza. Prvo, nestao je u sedam sati ili čak između šest i sedam sati ujutro.

– Znam, kazivao mi je Kolja da je svratio k njemu i rekao da ide, pa će ostatak noći još provesti kod... zaboravio sam kod koga, kod svoga prijatelja.

– Vilkina. Dakle vam je kazivao već Nikolaj Ardalionovič.

– Nije ništa govorio o krađi.

– I ne zna on jer ja zasad tajim stvar. Ide, dakle, k Vilkinu; činilo bi se, zar je ikakvo čudo što pijan čovjek odlazi k isto takvomu kakav je i sam, pijanomu čovjeku, makar i o ranom svanuću i bez ikakva povoda? Ali eto, tu se i otkriva trag: na odlasku ostavlja adresu... Pazite sada, kneže, na pitanje zašto je ostavio adresu?... Zašto je svratio posebno k Nikolaju Ardalionoviču, zaobilazio i javio njemu: »Idem«, kaže, »da još ovo noći provedem kod Vilkina?« I tko će se zanimati za to da on odlazi baš k Vilkinu? Čemu treba to davati na znanje? Nije, to je lukavština, lopovska lukavština! To znači: »Evo, kaže, namjerno ne krijem svoje tragove, kakav sam ja onda kradljivac? Zar bi kradljivac javio kamo odlazi?« Pretjerana brižljivost, da odvrati sumnju i, što se kaže, da izbriše svoje tragove u pijesku... Jeste li me razumjeli, prepoštovani kneže?

– Razumio sam, veoma sam dobro razumio, no to je premalo!

– Drugi dokaz: otkrilo se da je trag lažan, a adresa koju je dao nije točna. Nakon sata, to jest u osam sati, pokucao sam već kod Vilkina, on je tu u Petoj ulici, pa je i znanac. Nije kod njega bio nikakav Ferdiščenko. Samo sam ispipao od sluškinje, koja je gluha kao top, da je prije jednoga sata zaista kucao netko, pa i prilično jako, tako da je i otkinuo zvonce. Ali sluškinja nije otvorila jer nije htjela buditi gospodina Vilkina, a možda ni sama nije marila za ustajanje. Događa se to.

– I to su svi vaši dokazi? To je premalo.

– Na koga, dakle, da sumnjam, kneže, prosudite! – završi Lebedev umiljato, a iz smiješka mu izvirilo nešto lukavo.

– Da vi još jedanput razgledate po sobama i po ladicama! – izgovori knez zabrinuto, pošto je malo razmislio.

– Razgledavao sam! – uzdahne Lebedev još umiljatije.

– Hm!... i zašto ste, zašto ste vi mijenjali taj kaput? – uzvikne knez i zlovoljno udari po stolu.

– To je pitanje iz jedne starinske komedije. Ali, najblagodušniji kneže, vas je i prejako dirnula u srce moja nesreća. Ja to ne zavređujem. To jest, ja sâm samcat ne zavređujem to; no vi se mučite i zbog prijestupnika... zbog ništavnoga gospodina Ferdiščenka?

– No, da, da, vi ste me zaista zabrinuli – prekine ga knez rastresen i zlovoljan. – Što ste, dakle, nakanili činiti... ako ste tako uvjereni da je to Ferdiščenko?

– Kneže, prepoštovani kneže, a tko bi bio? – izmotavao se Lebedev sve umiljatije. – Ta kad nema nikoga drugoga na koga bismo pomislili, a što se kaže, nikako se ne može posumnjati ni u koga, osim u gospodina Ferdiščenka, ta to je, rekao bih, i opet dokaz protiv gospodina Ferdiščenka, već treći dokaz! Jer i opet, tko bi drugi bio? Ta neću valjda posumnjati na gospodina Burdovskoga, he-he-he!

– No, to je besmislica!

– Neću posumnjati napokon na generala, he-he-he!

– Kakva je to neskladnost! – izgovori knez gotovo srdito, nestrpljivo se vrteći.

– I još kakva neskladnost! He-he-he! I nasmijao je mene taj čovjek, to jest general! Idemo ja i on maloprije po prvom tragu k Vilkinu... a moram vam spomenuti da se general preplašio još više nego ja kad sam ga nakon onoga nestanka odmah probudio, tako se čak uplašio da se promijenio u licu, pocrvenio, problijedio, a naposljetku zapao odjednom u tako žestoko i plemenito negodovanje da se nisam ni nadao tomu stupnju. Previše plemenit čovjek! Laže on neprestano, od slabosti, ali je čovjek najuzvišenijih čuvstava, uz to nedotupavan čovjek koji svojom nevinošću udahnjuje potpunu povjerljivost. Rekao sam vam već, prepoštovani kneže, da u mene nije samo slabost prema njemu, nego čak i ljubav. Odjednom on staje nasred ulice, raširi kaput, otkriva grudi: »Pretražuj mene«, kaže, »Kellera si pretražio, pa zašto ne pretražuješ i mene?« »To«, kaže, »iziskuje pravednost!« Tresu mu se ruke i noge, i blijed je kao stijena, tako je grozovit. Ja se nasmijao i kažem: »Slušaj«, kažem, »generale, da mi tko drugi kaže to o tebi, odmah bih vlastitim rukama skinuo svoju glavu, položio je na veliku zdjelu i sam bih je ponudio na zdjeli svima koji sumnjaju.« »Evo«, rekao bih, »vidite tu glavu, tom dakle vlastitom glavom svojom jamčim ja za njega, i ne samo glavom, nego ću i u vatru«. »Evo«, kažem, »kako sam spreman jamčiti za tebe!« Onda mi poletio u zagrljaj, sve nasred ulice, rasplakao se, dršće i tako me krepko privinuo na prsa da sam se jedva jedvice otkvačio: »Ti si mi«, kaže, »jedini prijatelj koji mi je preostao u nesrećama mojim!« Osjećajan čovjek! No, razumije se, tu mi je usput pripovjedio sličnu zgodu, kako su i na njega jedanput, još u mladosti, posumnjali da je ukrao pet stotina tisuća rubalja, ali sutradan poletio on u plamen, u kuću što je gorjela, i izbavio iz vatre grofa koji je sumnjao na njega, i Ninu Aleksandrovnu koja je još bila djevojka. Grof ga zagrlio i na taj je način nastao njegov brak s Ninom Aleksandrovnom, a sutradan našli u razvalinama poslije požara i škatulju s novcem koja je bila nestala; bila je željezna, engleska izrada, s tajnom bravom, i nekako propala u pod, tako da nije nitko ni primijetio, i samo je zbog toga požara pronađena. Potpuna laž. Ali kad je počeo govoriti o Nini Aleksandrovnoj, čak je zaplakao. Previše plemenita je osoba Nina Aleksandrovna, premda se srdi na mene.

– Vi se poznajete?

– Gotovo i ne, ali bih to želio od sve duše, makar i samo zato da se obranim pred njom. Nina Aleksandrovna krivi mene da ja tobože kvarim njezina muža pijanstvom. No ja ne samo da ga ne kvarim, nego ga štoviše i krotim; ja ga možda odvraćam od opasnije družbe. Uz to je on meni prijatelj, a ja, priznajem vam, sada njega i ne ostavljam više, to jest, čak i tako: kamo on, tamo i ja, jer njega možeš pobijediti samo čuvstvenošću. Sad on i ne odlazi nikako k svojoj kapetanici, premda potajno i želi k njoj, pa katkad i uzdiše za njom, osobito svakoga jutra kad ustaje i obuva cipele, i ne znam zašto baš u to doba. Novaca on nema, to je nevolja, a k njoj ne smije ni za što dolaziti bez novaca. Nije li on zamolio od vas novaca, prepoštovani kneže?

– Ne, nije zamolio.

– Stidi se. Već je htio; pa i priznao mi je da vas kani uznemiriti, ali je stidljiv, jer ste mu još nedavno uzajmili, a osim toga, misli da mu nećete dati. Povjerio je to kao prijatelju.

– A vi mu ne dajete novaca?

– Kneže! Prepoštovani kneže! Ne samo novce, nego za toga ću čovjeka ja, što se kaže, i sam život... nije, neću, uostalom pretjerujem – ne baš život, nego, da tako kažem, groznicu, oteklinu kakvu, ili čak i kašalj – tako mi Boga, spreman sam pretrpjeti, ako je samo od vrlo velike potrebe; jer njega smatram velikim, ali propalim čovjekom. Eto; ne samo novce!

– Dakle, dajete mu novaca?

– N-ne; novaca mu nisam davao, a on i sâm zna da mu i neću dati, ali samo radi suzdržavanja i popravljanja njegova. Sad mi se prikrpio za Petrograd; ja ću u Petrograd da gospodinu Ferdiščenku naiđem na tragove, dok su još novi, jer znam pouzdano da je on već ondje. General moj sve vri; ali slutim, u Petrogradu će mi umaći da pohodi kapetanicu. Ja ću ga, priznajem, pustiti namjerno i sam, kao što smo već i ugovorili da ćemo se odmah, čim stignemo, razići na različite strane, da zgodnije uhvatimo gospodina Ferdiščenka. Ja ću ga, dakle, pustiti, a onda ću ga odjednom, ni pet ni šest, zateći kod kapetanice – zapravo, da ga postidim, kao obiteljskoga čovjeka i kao čovjeka, općenito govoreći.

– Samo ne dižite graju, Lebedeve, zaboga, ne dižite graju – izgovori knez tiho i silno nervozan.

– O, ne, zapravo je samo da ga postidim i da pogledam kakvu će fizionomiju udesiti – jer mnogo se može zaključiti prema fizionomiji, prepoštovani kneže, a naročito u takvog čovjeka! Ah, kneže! Velika je, doduše, moja vlastita bijeda, ali ne mogu ni sada ne misliti na njega i na ispravljanje njegova morala. Imam vam iznimnu molbu, prepoštovani kneže, priznajem štoviše, zato sam zapravo i došao: vi ste već upoznati s njihovom kućom, pa i stanovali ste kod njih; ne biste li mi vi, najblagodušniji kneže, htjeli pomoći u tome, zapravo samo zbog samoga generala i zbog sreće njegove...

Lebedev čak i sklopi ruke, kao za molbu.

– Pa što je? Kako bih pomogao? Budite uvjereni, veoma vas želim potpuno razumjeti, Lebedeve.

– Samo u tom uvjerenju ja sam i došao k vama! Po Nini Aleksandrovnoj mogli biste djelovati na njega; motreći i, što se kaže, pazeći na njegovu preuzvišenost neprestano, u krilu vlastite obitelji njegove. Ja ih, na nesreću, ne poznajem... Uz to bi tu mogao možda pomoći i Nikolaj Ardalionovič koji vas, što se kaže, obožava iz dna svoje mlade duše...

– N-ne... Ninu Aleksandrovnu u tu stvar... Bože sačuvaj! A i Kolju... Ja vas, uostalom, Lebedeve, možda još i ne razumijem.

– Pa tu i nemate što razumjeti! – poskoči na stolici Lebedev.

– Jedina, jedina čuvstvenost i nježnost – eto, to je sva ljekarija našemu bolesniku. Vi dopuštate, kneže, da ga smatram bolesnikom?

– To i dokazuje vašu finoću i pamet.

– Objasnit ću vam primjerom, zbog jasnoće uzetim iz prakse. Vidite kakav je to čovjek: u njega je sada samo slabost za tu kapetanicu kojoj ne smije dolaziti bez novca, a ja ga danas kanim zateći kod nje, radi njegove vlastite sreće; ali recimo da nije sama kapetanica, nego da je on počinio i pravi prijestup, no, najnepošteniju zabludu kakvu (premda on to nikako ne može učiniti), i onda ćeš, kažem ja, samo plemenitom, što se kaže, nježnošću s njime doći do svega jer on je nadasve osjećajan čovjek! Vjerujte, neće izdržati ni pet dana, sâm će se izlanuti, zaplakat će i sve će priznati – pogotovo ako se bude radilo vješto i plemenito, s obiteljskom i vašom praksom za svim njegovim, što se kaže, crtama i stopama... O, najblagodušniji kneže! – skoči Lebedev, čak u nekom nadahnuću. – Ta ja i ne tvrdim da je on zacijelo... Ja sam, što se kaže, voljan proliti za njega odmah svu krv svoju, premda ćete priznati da nesuzdržljivost i pijanstvo, i kapetanica, i sve to zajedno, mogu dovesti do svega.

– Takvoj sam svrsi voljan, dakako, uvijek pomagati – reče knez ustajući – ali vam priznajem, Lebedeve, strašno sam uzrujan; recite, ta vi sve još... jednom riječju, vi i sami kažete da sumnjate u gospodina Ferdiščenka.

– A i u koga bih? U koga drugoga, najiskreniji kneže? – opet Lebedev sklopi umiljato ruke, smješkajući se ganuto.

Knez se namršti i ustane.

– Vidite, Lukjane Timofejiču, strahota je ako je tu zabuna. Taj Ferdiščenko... ne bih htio reći ružnu riječ o njemu... no taj Ferdiščenko... to jest, tko zna, možda i nije on!... Ja bih rekao da je on možda zaista sposobniji za ono nego... nego koji drugi. Lebedev napne oči i uši.

– Vidite – pleo se i sve se jače i jače mrštio knez, šetao se gore-dolje po sobi i nastojao ne gledati Lebedeva – javili su mi... rekli su mi o gospodinu Ferdiščenku da je on, osim svega drugoga, takav čovjek pred kojim se moraš susprezati i ne smiješ govoriti ništa... suvišno – razumijete? Kažem zato, jer on je možda i zaista bio sposobniji nego koji drugi... da ne bude zabune – eto to je glavna stvar, razumijete li?

– A tko vam je rekao to o gospodinu Ferdiščenku? – saleti ga Lebedev.

– Tako, šapnuli su mi; ali ja ni sam ne vjerujem u to... strašno mi je nemilo što sam vam morao to reći, no uvjeravam vas, ni sam ne vjerujem u to, to... to je neka besmislica... Pi, kako sam glupo učinio!

– Vidite, kneže – sav se zatresao Lebedev – to je važno, to je prevažno sada, to jest, nije zbog gospodina Ferdiščenka, nego zbog toga kako je vama stigla ta obavijest. (Dok je to govorio, Lebedev je trčkarao za knezom gore-dolje i nastojao s njim stupati ukorak.) Evo što ću vam sada reći i ja, kneže: maloprije, kad smo general i ja išli k tomu Vilkinu, pa mi general bio već pripovjedio o požaru i buktao, razumije se, od gnjeva, počeo mi on odjednom natucati to isto o gospodinu Ferdiščenku, ali tako nesklapno i nezgodno da sam mu i nehotice zadao nekoliko pitanja te se tim uvjerio sasvim da je sva ta obavijest jedino nadahnuće njegove preuzvišenosti... Zapravo, rekao bih, od same blagodušnosti. Jer on i laže jedino zato što ne može suzdržati ganuće. Sad izvolite razabrati: tko je slagao, a ja sam uvjeren u to, na kakav ste način mogli i vi dočuti to? Razumijete, kneže, ta to je u njega bilo časovito nadahnuće – tko vam je, dakle, rekao to? To je važno, to je... to je jako važno i... što se kaže...

– Rekao mi je maloprije Kolja, a njemu je jutros rekao otac kojega je on susreo u šest sati, između šest i sedam, u hodniku, kad je izašao zbog nečega.

I knez mu ispripovijeda sve u tančine.

– No, evo, to je ono što se zove trag! – nečujno se smijao Lebedev, tarući ruke. – Tako sam i mislio! To znači da su njegova preuzvišenost naročito prekinuli u šest sati svoj nevini san, te otišli i probudili ljubljenoga sina da mu priopće kako je iznimno opasno susjedstvo s gospodinom Ferdiščenkom! Kakav je nakon toga opasan čovjek gospodin Ferdiščenko, i kakva je roditeljska briga njegove preuzvišenosti, he-he-he!

– Poslušajte, Lebedeve – zbuni se knez sasvim – poslušajte, radite tiho! Ne dižite graju! Molim vas, Lebedeve, zaklinjem vas... Ako bude tako, kunem se, pomagat ću, ali da nitko ne zna; da nitko ne zna!

– Budite uvjereni, najblagodušniji, najiskreniji i najplemenitiji kneže – uzvikne Lebedev u pravom zanosu – budite uvjereni da će sve to istrunuti u mojem plemenitom srcu! Tihim koracima, zajedno! Tihim koracima, zajedno! A i ja i svu krv svoju... Svijetli kneže, ja sam niske i duše i duha, ali zapitajte svakoga, pa i nitkova, a ne samo niskog čovjeka: s kim mu je bolje raditi, da li s takvim podlacem kakav je on, ili s najplemenitijim čovjekom kakvi ste vi, najiskreniji kneže? Odgovorit će vam: s najplemenitijim čovjekom, i u tome je slavlje kreposti! Doviđenja, prepoštovani kneže! Tihim koracima... tihim koracima i... zajedno.

X
Naposljetku je knez shvatio zašto je zebao svaki put kad god bi dodirnuo ona tri pisma i zašto je sve do večeri odgađao onaj časak kad će ih pročitati. Kad je još nedavno, jutros, utonuo na svom divanu u težak san, dok se sve još nije mogao odlučiti da otvori koju od triju kuverata, prisnuo mu se opet težak san, i opet mu se javila ona ista »prijestupnica«, opet ga gledala u suzama koje su joj blistale na dugim trepavicama, opet ga zvala za sobom, i opet se on probudio, kao i ranije u parku, s mukom se sjećajući njezina lica. Želio je odmah poći k njoj, ali nije mogao; naposljetku, gotovo u očaju, otvori pismo i stade čitati. I ta su pisma nalikovala na san. Ponekad se prisnivaju čudni sni, nemogući i neprirodni; kad se probudiš, sjećaš ih se jasno i čudiš se neobičnoj činjenici. Sjećaš se ponajprije da te tijekom cijeloga sna nije ostavila pamet, sjećaš se, štoviše, da si postupao neobično lukavo i logično za sve to predugo vrijeme, dok su te okruživali ubojice, dok su nad tobom provodili lukavštine, krili svoju nakanu, vladali se prijateljski s tobom, a već im je bilo spremno oružje, i samo su očekivali neki znak; sjećaš se kako si ih naposljetku lukavo prevario, sakrio se od njih; zatim si se dosjetio da oni napamet znaju svu tvoju varku i samo ti neće pokazati da znaju gdje si se sakrio; ali ti si smislio lukavštinu i prevario ih opet, svega se toga jasno sjećaš. No kako se u taj isti mah mogao razum tvoj složiti s takvim očitim nezgrapnostima i nemogućnostima što su uz drugo vrvjele u tvojem snu? Jedan se od tvojih ubojica pred tvojim očima prevratio u ženu, a iz žene u malena, lukava, ružna patuljka – i ti si sve to priznao odmah za činjenicu koja je izvršena gotovo bez ikakve dvojbe, i baš u isti mah kad ti je s druge strane razum bio u najvećoj napetosti te je iskazivao iznimnu snagu, lukavstvo, domišljatost, logiku? Zašto također, kad se probudiš iz sna i sasvim već uđeš u zbilju, osjećaš gotovo svaki put, a katkada s neobično snažnim dojmom, da zajedno sa snom ostavljaš nešto što nisi odgonetnuo. Smješkaš se nezgrapnosti svojega sna, a u isti mah osjećaš da u spletu tih nezgrapnosti postoji neka misao, ali zbiljska misao, nešto što pripada tvojemu istinskomu životu, nešto što postoji i uvijek je postojalo u tvojem srcu; kao da ti je tvoj san rekao nešto novo, proročansko, što si očekivao; dojam ti je jak, radostan ili bolan, ali u čemu je on i što ti je rečeno – ne možeš ni dokučiti, ni sjetiti se.

Gotovo je jednako doživio knez nakon čitanja tih pisama. No dok ih još i nije bio otvorio, osjetio je knez da je nalik na moru i sama već činjenica što ta pisma postoje i što ih može biti. Kako se odlučila ona da piše njoj, pitao je knez, švrljajući te večeri sâm. (Katkad nije ni sam pamtio kuda hoda.) Kako je mogla pisati o tome, i kako joj se mogla roditi u glavi takva bezumna fantazija? No ta se fantazija već ostvarila, a najveće čudo mu je bilo, dok je čitao ta pisma, kako je i sam gotovo vjerovao da može biti fantazije, pa da je i opravdana. Jest, dakako, to je bio san, mora i bezumnost; ali u tome je bilo i nešto bolno-zbiljsko i stradalački-pravedno, što je opravdavalo i san, i moru, i bezumnost. Nekoliko sati redom kao da je bulaznio; on kao da je u nekakvom zanosu, a u isti je mah i na javi gledao ovo što je pročitao, sjećao se svaki čas odlomaka, zastajao na njima, unosio se u njih. Katkada je čak i želio reći sebi da je sve to slutio i pogađao unaprijed; činilo mu se čak kao da je sve to čitao već nekada davno predavno, i sve zbog čega je jadikovao dosad, sve čime se mučio i čega se bojao – sve je to bilo u tim pismima što ih je pročitao već odavno.

»Kad otvorite ovo pismo, (tako je započinjala prva poslanica), najprije ćete pogledati potpis. Potpis će vam sve kazati i sve objasniti, tako da se i nemam razloga braniti pred vama i nešto vam objašnjavati. Da sam vam ikoliko ravna, mogla bi vas još uvrijediti takva drzovitost; no tko sam ja i tko ste vi? Mi smo dvije tolike opreke i ja sam pred vama toliko izmakla iz reda da vas nikako ne mogu uvrijediti, sve kad bih i htjela.«

Dalje je u drugom pismu pisala:

»Ne smatrajte moje riječi bolesnim zanosom bolesnoga uma, no vi ste meni savršenstvo! Vidjela sam vas, viđam vas svaki dan. Ta ja ne sudim vama; nisam pameću rasudila da ste vi savršenstvo; jednostavno sam povjerovala. No u meni ima i grijeha pred vama: ja vas volim. Ta savršenstvo se ne smije voljeti; savršenstvo se može samo gledati, kao savršenstvo, zar nije istina? A onamo, ja sam zaljubljena u vas. Ljubav, doduše, izjednačuje ljude, ali ne bojte se, ja vas ne izjednačavam sa sobom, čak ni u najtajnijoj misli svojoj. Napisala sam vam: »ne bojte se«; a zar se vi možete bojati?... Da mogu, poljubila bih tragove vaših nogu. O, ne izjednačavam se ja s vama... Pogledajte potpis, pogledajte brže potpis!«

»No ja opažam (pisala je u drugom pismu) da vas združujem s njim, a nisam još ni jedan jedini put zapitala volite li vi njega? On vas je zavolio čim vas je vidio prvi put. Govorio je o vama kao o »svjetlosti«; to su njegove vlastite riječi, čula sam ih od njega. Ali razumjela sam i bez riječi da ste vi njemu svjetlost. Cio sam mjesec proživjela uz njega i onda sam razumjela da vi volite njega: vi i on ste meni isto«.

»Što je to? (piše ona dalje). Jučer sam prošla kraj vas i kao da ste se vi zarumenjeli? Ne može biti, to mi se samo učinilo. Da budete dovedeni u najkaljaviji brlog i da vam se pokaže gola opačina, ne trebate se crvenjeti; ne smijete se nipošto zgražati za uvredu. Možete mrziti sve podlace i nitkove, ali ne zbog sebe, nego zbog drugih, zbog onih koje oni vrijeđaju. Ali vas ne može nitko uvrijediti. Znate, meni se čini, vi jamačno volite mene. Meni ste vi ono isto što i njemu: svijetli duh; anđeo ne može mrziti, ne može ne ljubiti. Često sam postavljala sebi pitanje: možeš li voljeti sve ljude, sve svoje bližnje? Dakako da ne možeš, pa i neprirodno je. U apstraktnoj ljubavi prema čovječanstvu voliš gotovo uvijek samo sebe. Ali to ne možemo mi, a vi ste drugačiji: kako biste vi mogli da ne volite bar ikoga, kad ne možete ni s kim izjednačiti sebe i kad ste viši od svake uvrede, viši od svakog osobnog negodovanja? Vi jedini znate voljeti bez sebičnosti, vi jedini možete voljeti, a da ne bude zbog vas same, nego zbog onoga koga volite. Oh, kako me je ogorčilo kad sam doznala da se vi zbog mene stidite ili gnjevite! Tu vam je propast: vi se mahom izjednačujete sa mnom...

»Jučer, kad sam vas srela, došla sam kući i smislila jednu sliku. Isukrsta slikaju slikari sveđ po evanđeoskim pričama; ja bih Ga naslikala drugačije: prikazala bih Njega samoga – ta ostavljali su Ga učenici katkad samoga. Ostavila bih s Njim samo malo dijete. Dijete se igra kraj Njega; možda Mu pripovijeda štogod svojim djetinjim jezikom; Isukrst ga sluša, ali se sada zamislio; ruka Mu je nehotice, od zaborava, ostala na svijetloj glavici dječjoj. Gleda On u daljinu, u obzorje; misao, velika kao cijeli svijet, počiva u Njegovu pogledu; lice Mu je tužno. Dijete je zašutjelo, nalaktilo se na njegova koljena, poduprlo ručicom obraz, uznijelo glavu, te Ga gleda uporno, zamišljeno, kako se katkad zamišljaju djeca. Zapada sunce... Eto moje slike! Vi ste nevini, i u vašoj je nevinosti sve vaše savršenstvo. Oh, pamtite samo to! Što je vama stalo do moje strasti prema vama? Vi ste sada već moji, ja ću biti uz vas dokle god živim... Ja ću brzo umrijeti«.

Naposljetku je bilo u posljednjem listu:

»Tako vam Boga, nemojte ništa misliti o meni; nemojte ni to misliti da ja sebe ponižavam time što vam pišem ovako, ili da sam od onih stvorova kojima je slast ponižavati sebe, makar bilo i zbog ponosa. Nije, imam ja svoje užitke; ali teško mi je objasniti vama to. Bilo bi mi teško i samoj sebi jasno reći to, premda se time mučim. No ja znam da se ne mogu poniziti ni u nastupu ponosa. A da sebe ponizim zbog čistoće srca, to ne mogu. Dakle, nikako ne ponižavam sebe.«

»Zašto vas želim združiti: zbog vas ili zbog sebe? Zbog sebe, razumije se; u tome su sve namjere moje, to sam već odavno rekla sebi... Čula sam da je vaša sestra, Adelaida, kazala onda o mojoj slici da se s tolikom ljepotom može prevrnuti svijet. Ali ja sam se odrekla svijeta; smiješno je vama slušati to od mene, kad me susrećete u čipkama i briljantima, s pijancima i ništarijama? Nemojte gledati na to, mene gotovo i nema više, i ja to znam; Bog bi znao što umjesto mene živi u meni. Čitam to svaki dan iz dva strahovita oka što me neprestano gledaju, pa i onda kad ih nema preda mnom. Te oči šute sada (vazda one šute), ali ja im znam tajnu. Njegov je dom mračan, dosadan, i u njemu je tajna. Uvjerena sam da mu je u ladici sakrivena britva, omotana svilom, kao i u onoga moskovskoga ubojice; i on je živio u istoj kući s majkom, pa je također omotao britvu svilom da prereže jedno grlo. Cijelo vrijeme dok sam bila u njihovoj kući, činilo mi se da je možda još otac njegov negdje pod podnicama sakrio mrtvaca i pokrio ga voštanim platnom, kao onaj u Moskvi, i taj je mrtvac isto onako okružen bocama sa Ždanovljevom tekućinom,[53] pa i pokazala bih vam taj kut. On vazda šuti: no ja znam, toliko me ljubi da me i nije mogao ne zamrziti. Vaša će i moja svadba biti u isti mah; tako smo odlučili ja i on. Nemam nikakvih tajni prema njemu. Ja bih ga ubila od straha... Ali on će mene ubiti prije... Nasmijao se maloprije i kaže da ja bulaznim; zna da pišem vama.«

I mnogo je, premnogo takvih trabunjanja bilo u tim pismima. Jedno od njih, dugo, bilo je na dva sitno ispisana lista velika formata.

Knez izađe naposljetku iz mračnog parka po kojemu je dugo lutao, kao i jučer. Svijetla, prozirna noć učinila mu se još svjetlijom nego obično. »Zar je još tako rano?«, pomisli on. (Sat je zaboravio ponijeti.) Odnekud kao da se čula daleka glazba. »Valjda na stanici«, pomisli opet. – »Dakako, nisu danas otišli onamo.« Kad je to smislio, razabra da stoji baš pred njihovim ljetnikovcem: i znao je da će svakako dospjeti naposljetku amo, i stupi na terasu, a srce mu je zamiralo. Nitko ga nije dočekao, terasa je bila prazna. On pričeka i otvori vrata u dvoranu. »Ta se vrata ne zaključavaju kod njih nikada«, sijevnu mu u glavi, ali i dvorana je bila prazna; bio je u njoj gotovo mrak. Stane u nedoumici usred sobe. Odjednom se otvore vrata i uđe Aleksandra Ivanovna sa svijećom u ruci. Kad je spazila kneza, začudi se i zastane pred njim kao da ga pita. Očito je samo prolazila sobom, s jednih vrata na druga, te nije ni mislila da će zateći koga.

– Otkud vi ovdje? – izgovori ona napokon.

– Ja sam... svratio...

– Maman nije sasvim zdrava, Aglaja također. Adelaida je legla, i ja idem. Danas smo cijelu večer sjedile same kod kuće. Tatica i knez su u Petrogradu.

– Došao sam... došao sam k vama... sada...

– Znate li vi koliko je sati?

– N-ne znam...

– Pola jedan. Mi uvijek liježemo u jedan sat.

– Ah, ja sam mislio da je... pola devet.

– Svejedno! – nasmije se ona. – A zašto niste došli ranije? Možda smo vas i čekali.

– Ja sam... mislio... – mucao je odlazeći.

– Doviđenja! Sutra ću ih sve nasmijati.

On krene stazom koja obilazi park, prema svojemu ljetnikovcu. Srce mu je kucalo, misli se plele i sve je oko njega nalikovalo na san. I odjednom, isto onako kao i nedavno, kad se dva puta probudio s istim priviđenjem, opet mu se javilo to isto priviđenje. Ona ista žena izašla iz parka i stala preda nj, kao da ga je tu čekala. On se trgnuo i stao; ona mu prihvati ruku i krepko je stisne. »Ne, nije priviđenje!«

I evo je, napokon stajala pred njim, licem u lice, prvi put otkad su se razišli; nešto mu je govorila, ali on ju je šuteći gledao; srce mu se prepunilo i ginulo od boli. Oh, nikada više nije mogao zaboraviti taj sastanak s njom i sjećao ga se uvijek s jednakom boli. Kleknula je pred njega, tu na ulici, kao mahnita; on se uplašio i uzmaknuo, a ona mu hvatala ruku da je ljubi, i isto onako kao i maloprije u njegovu snu, suze joj blistale na dugim trepavicama.

– Ustani, ustani! – govorio joj je preplašenim šaptom, dižući je. – Ustani brže!

– Jesi li sretan? Sretan? – pitala ga je. – Reci mi samo jednu riječ, jesi li sretan sada? Danas, netom? Kod nje? Što je kazala?

Nije ustajala, nije ga slušala; ispitivala je žurno i brže govorila, kao da je potjera za njom.

– Sutra odlazim, kako si ti naredio. Neću ja... Posljednji put te viđam, posljednji put! Sada zacijelo posljednji put!

– Umiri se, ustani! – izgovori on u očaju.

Ona mu se uhvatila za ruke i pomamno je piljila u njega.

– Zbogom! – reče najzad, ustane i ubrza od njega, gotovo potrči. Knez spazi da se kraj nje iznenada stvorio Rogožin, uhvatio je ispod ruke i odveo je.

– Pričekaj, kneže – dovikne mu Rogožin – za pet ću se minuta vratiti na koji trenutak.

Za pet je minuta zaista došao; knez ga je čekao na istome mjestu.

– Posadio sam je u kočiju – reče on. – Ondje je na uglu čekala kočija još od deset sati. Ona je znala da ćeš ti cijelu večer provesti kod one. Ono što si mi maloprije pisao, isporučio sam točno. Neće ona više pisati onoj; zarekla se; a odavde će sutra otići, prema tvojoj želji. Poželjela te vidjeti posljednji put, premda si odbio; ovdje smo čekali dok se ne vratiš, eno, na onoj klupi.

– Je li ona sama povela tebe?

– Pa što? – nakesi se Rogožin. – Vidio sam ono što sam i znao. Valjda sam pročitao pisma?

– A zar si ih zaista čitao? – upita knez, preneražen tom mišlju. – Da; sama mi je pokazivala svako pismo. Sjećaš li se britve, he-he!

– Bezumnica! – uzvikne knez, lamatajući rukama.

– Tko bi znao, možda i nije – izgovori tiho Rogožin, kao u sebi.

Knez ne odgovori.

– No, zbogom – reče Rogožin – i ja putujem sutra, nemoj me spominjati po zlu! A što je, brate – doda on i okrene se brzo – zašto joj nisi ništa odgovorio? Jesi li sretan ili nisi?

– Nisam, nisam, nisam! – uzvikne knez u beskrajnom jadu.

– Kako bi i mogao reći: »Jesam!« – pakosno se nasmije Rogožin i ode ne osvrćući se.

Četvrti dio
I
Prošlo je šest-sedam dana nakon sastanka dvaju lica naše pripovijesti na zelenoj klupi. Jednoga jasnog prijepodneva, oko deset i pol sati, Varvara Ardalionovna Pticina, koja je bila pošla pohoditi nekog od svojih znanaca, vratila se kući silno tužno zamišljena.

Ima ljudi o kojima ti je teško reći štogod takvo što bi ih prikazalo u jedan mah i sasvim u njihovu tipičnom i karakternom liku: to su oni ljudi koji se obično zovu »obični«, »većina«, i zaista su golema većina svakoga društva. Pisci u romanima i pripovijestima nastoje najviše uzimati društvene tipove i prikazivati ih slikovito i umjetnički – tipove koji se iznimno rijetko nalaze u zbilji sasvim onakvi, a ipak su gotovo zbiljskiji od same zbilje. Potkoljosin je u svojem tipičnom liku možda i pretjeran, ali nipošto nije stvor kojega nije bilo. Koliki su mnogi umni ljudi, kad su od Gogolja doznali za Potkoljosina,[54] odmah stali primjećivati da desetine i stotine njihovih dobrih znanaca i prijatelja silno nalikuju na Potkoljosina. Znali su i prije Gogolja da su im ti prijatelji ovakvi kao što je Potkoljosin, samo nisu još znali da se baš tako zovu. Mladoženje u zbilji veoma rijetko iskaču prije svadbe kroz prozor, jer i da se ne govori o drugome, to je i neudobno; ali ipak, koliki su mladoženje, pa i vrijedni i pametni ljudi, prije vjenčanja voljni priznati na dnu svoje savjesti da su Potkoljosini. A i ne viču svi muževi na svakom koraku: »Tu Ías voulu, Georges Dandin!«[55] Ali, Bože moj, koliko su milijuna i milijuna puta muževi cijeloga svijeta ponavljali iz srca taj krik nakon medenog mjeseca, a tko bi znao, možda i sutradan nakon svadbe.

Ne upuštamo se, dakle, u ozbiljnije razglabanje, nego ćemo samo reći da se u zbilji nekako razvodnjuje tipičnost tih lica, a svi ti Georgesi Dandini i Potkoljosini žive zaista, vrzmaju se i lete ispred nas svaki dan, ali kao nekako u rastanjenom stanju. Da bude potpuna istina, opravdat ćemo se naposljetku da se i sav savcati Georges Dandin, kako ga je stvorio Molière, može također naći u zbilji koja započinje nalikovati na novinsku kritiku. No uza sve to ostaje pred nama pitanje: što da radi romanopisac s ordinarnim ljudima, sasvim »običnima«, i kako bi ih istaknuo pred čitateljem da budu koliko zanimljivi? Sasvim ih mimoići u pripovijesti ne može nikako jer ordinarni su ljudi svaki čas i ponajviše potrebna karika u vezi životnih zgoda; da ih, dakle, mimoiđemo, ogriješili bismo se o istinitost. Da se romani ispune samim tipovima, ili jednostavno radi zanimljivosti, čudnim i neobičnim ljudima, ne bi nalikovalo na istinu, a možda i ne bi bilo zanimljivo. Prema našem sudu, pisac mora nastojati pronaći zanimljive i poučne nijanse čak i među običnim stvarima. Kad je, na primjer, sama suština nekih običnih osoba baš u njihovoj svakidašnjoj nepromjenljivoj običnosti, ili, što je još bolje, kad te osobe, unatoč svemu iznimnom naporu da pošto-poto iskoče iz kolotečine običnosti i rutine, ipak na kraju ostaju nepromijenjene i dovijeka samo rutina, onda takve osobe dobivaju čak i neku posebnu tipičnost – kao ordinarnost koja ni za što ne želi ostati ono što jest, nego želi pošto-poto biti originalna i samostalna, premda nema ama baš nikakvih svojstava za samostalnost.

Toj vrsti »običnih« ili »ordinarnih« ljudi pripadaju i pokoje osobe u našoj pripovijesti koje su dosad (priznajem to) slabo objašnjene čitatelju. Takvi su, imenom, Varvara Ardalionovna Pticina, muž njezin, gospodin Pticin, Gavrila Ardalionovič, brat njezin.

I zaista, ništa nije nemilije nego biti, na primjer, bogat, od čestita roda, pristojne vanjštine, dobro obrazovan, bistar, pa i dobar, a u isti mah nemati nikakva dara, nikakve osobitosti, pa niti čudaštva, niti jedne vlastite ideje, biti sasvim onakav »kao i svi«. Imaš bogatstva, ali nije Rothschildovo; ime ti je čestito, ali se nije nikada ničim proslavilo; vanjština je pristojna, ali slabo izrazita; obrazovanje ti je dobro, ali ne znaš na što ga upotrijebiti; imaš pameti, ali bez svojih ideja; imaš srca, ali bez velikodušnosti, i tako dalje, i tako dalje u svakom pogledu. Takvih ljudi ima na svijetu sva sila, pa i kudikamo više nego što se čini; oni se dijele, kao i svi ljudi, na dvije glavne vrste: jedni su ograničeni, drugi »mnogo pametniji«. Prvi su sretniji.

Ograničenomu »običnomu« čovjeku nije, na primjer, ništa lakše nego uobraziti da je neobičan i originalan čovjek, pa bez ikakva kolebanja uživati u tome. Neke su naše gospođice samo ošišale kosu, natakle modre naočale i nazvale se nihilisticama, pa se odmah uvjerile da su onoga časa kad su natakle naočale stekle svoja vlastita »načela«. Netko osjeti u srcu makar i trenutak kakvog općeg čovječanskog i dobrog čuvstva, i odmah se uvjerava da nitko više ne osjeća ovako kao on, da je on prvak u općem napretku. Netko opet na riječ prihvati koju misao ili pročita stranicu bilo čega bez početka i bez kraja, i odmah vjeruje da su to njegove »vlastite misli«, i rodile su se u njegovu vlastitom mozgu. Bezobraština i naivnosti, ako se može tako reći, dotjeruje u takvim zgodama do čuda; sve je to nevjerojatno, ali se nalazi svaki čas. Tu bezobraštinu naivnosti, to glupansko nesumnjanje u sebe i u svoj dar izvrsno je prikazao Gogolj u divnom tipu poručnika Pirogova.[56] Pirogov i ne sumnja u to da je genij, čak i više od ikojega genija; toliko ne sumnja da o tome ne zadaje sebi niti jedan jedini put pitanje; ali u njega i nema nikakvih pitanja. Veliki ga je pisac morao najzad istući da udovolji uvrijeđenom moralnom čuvstvu svojega čitatelja, no kad je vidio da se veliki čovjek samo potresao i pojeo jučerašnji kolač, da bi se okrijepio nakon muke, zalamatao je od čuda rukama i tako ostavio svoje čitatelje. Uvijek sam žalio što je Gogolj prikazao velikoga Pirogova u takvom malom činu jer Pirogov se toliko zadovoljava samim sobom da mu ne bi ništa bilo lakše nego, kako epolete na njemu debljaju i krupne s godinama i »po redu«, zamisliti da je na primjer izniman vojskovođa; pa i ne bi morao zamisliti, nego jednostavno ne sumnjati u to: imenovali su ga generalom, pa kako ne bi bio vojskovođa? I koliki između takvih ljudi postižu poslije na bojištu strahovit fijasko? A koliko je Pirogovih bilo među našim piscima, učenjacima, propagandistima. Ja kažem »bilo«, ali ih, dakako, ima i danas...

Djelatno lice u našoj pripovijesti, Gavrila Ardalionovič Ivolgin, bio je druge vrste; bio je od onih »kudikamo pametnijih« ljudi, premda je sav, od glave do pete, bio zaražen željom za originalnošću. Ali ta je vrsta, kako smo već i primijetili gore, mnogo nesretnija od prve vrste. To i jest ono da uman »običan« čovjek, sve ako i uobrazi usput (a možda i cijeli život) da je genijalan i najoriginalniji čovjek, ipak zadržava u svojem srcu crva sumnje, koji ga dovodi do toga da umni čovjek završava katkad s potpunim očajem; a ako se pokorava, već se sasvim otrovao taštinom koju je zbio u sebe. Nego mi smo svakako uzeli krajnost: u silnoj većini te umne vrste ljudi ne zbiva se to nipošto ovako tragično; samo se pri kraju života kvare jetra manje ili više, to je sve. No ti se ljudi ipak katkada, prije nego što se smiruju i pokoravaju, kočopere jako dugo, od mladosti do onoga doba koje se pokorava, a od želje za originalnošću. Događaju se čak i čudni slučajevi: od želje za originalnošću gdjekoji će se čestiti čovjek nakaniti i na nevaljalštinu; zbiva se čak i to da gdjekoji od tih nesretnika nije samo čestit, nego i dobar, providnost svojoj obitelji, uzdržava i hrani svojim radom čak i tuđe, ne samo svoje, pa eto, za cijeloga se života ne može smiriti! Njemu nije nikako umirujuća i utješna misao što je tako dobro obavio svoje čovječanske dužnosti; ona ga, naprotiv, još i srdi: »Evo«, kaže, »u što sam utukao sav svoj život, evo što mi je sputalo i ruke i noge. Evo što mi je smetalo da nisam pronašao barut! Da nije bilo toga, ja bih možda i svakako bio otkrio ili barut ili Ameriku – ne znam još pouzdano što, ali nešto bih bio otkrio svakako!« Najvažnije je u te gospode što oni za cijeloga života nikako ne mogu dokučiti pouzdano što bi zapravo trebali otkriti i što oni zamalo da nisu otkrili: barut ili Ameriku? Ali muke i jada za onim što se otkriva ima u njih zaista koliko u Kolumba ili u Galileja.

Gavrila je Ardalionovič baš tako započinjao; ali tek je započinjao. Dugo mu još bješe koprcati se. Dubok i neprekidan osjećaj o svojoj vlastitoj nedarovitosti, a u isti mah neodoljiva želja da se uvjeri kako je on najsamostalniji čovjek, ljuto su mu ranili srce, gotovo još za djetinjstva. Bio je on mlad čovjek sa zavidnim i žestokim željama, a kao da se rodio i razdraženih živaca. Nestalnost svojih želja smatrao je njihovom snagom. U strasnoj želji da se odlikuje spreman je bio katkad i na najnepromišljeniji skok; no čim bi stvar dotjerala do nepromišljenoga skoka, junak je naš uvijek bio prepametan da se odluči na nj. To ga je ubijalo. Možda bi se prigodice nakanio i na krajnju nevaljalštinu, samo da postigne štogod od onoga o čemu sanja; ali kao navlaš, tek što bi stigao do te granice, bio je uvijek prepošten za krajnju nevaljalštinu. (No na malu je nevaljalštinu svagda bio voljan pristati.) S odvratnošću i mržnjom gledao je siromaštvo i pad tvoje obitelji. Čak i prema majci se vladao uznosito i prezirno, premda je i sâm poimao jako dobro da su reputacija i karakter njegove majke zasad glavni oslonac i njegovoj karijeri. Kad je stupio u službu k Jepančinu, odmah je rekao sebi: »Ako ću već činiti podlosti, činit ću ih do kraja, samo da se okoristim«, i – gotovo nikad nije činio podlosti do kraja. A i zašto je zamislio da će svakako morati činiti podlosti? Aglaje se onda jednostavno uplašio, ali se nije okanio, nego je otezao stvar, za svaki slučaj, premda nije nikad ozbiljno vjerovao da će se ona poniziti do njega. Poslije, za svoje zgode s Nastasjom Filipovnom, uobrazio je odjednom da se novcem postiže sve. »Ako ću činiti podlosti, pa ću ih i činiti«, ponavljao je onda sebi svaki dan, zadovoljan samim sobom, ali malo i u strahu. »Ako ću činiti podlosti, dotjerat ću do vrha«, hrabrio je sebe svaki čas; »rutina će se u tim zgodama uplašiti, ali mi se nećemo uplašiti!« Kad je izgubio Aglaju i prilike ga prignjele, sasvim je klonuo duhom i zaista je donio knezu novac što mu ih je onda dobacila mahnita žena kojoj ih je donio također mahnit čovjek. Poslije se tisuću puta kajao što je vratio novac, premda se i neprestano dičio time. Plakao je zaista ona tri dana, dok je knez bio u Petrogradu, ali za ta je tri dana i zamrzio kneza što ga je gledao odviše sažalno, a onamo »ne bi se svaki nakanio« na to da vrati onolike novce. Ali ga je grozno mučilo plemenito priznanje samom sebi da je sav jad njegov jedino taština koja ga gnjete bez prestanka. Tek nakon duga vremena progledao je i uvjerio se kakav bi ozbiljan obrt mogla uzeti stvar s onakvim nevinim i čudnim stvorom kao što je Aglaja. Grizlo ga je kajanje; okanio se službe i zapao u jad i sjetu. Živio je kod Pticina o njegovu trošku, s ocem i majkom, a prezirao Pticina otvoreno, premda je u isti mah slušao njegove savjete i bio toliko razuman da ga je gotovo svagda pitao za savjet. Gavrila se je Ardalionovič srdio, na primjer, i na to što Pticin ne zamišlja da bude Rothschild i ne ide za tom svrhom. »Ako si već kamatar, onda tjeraj do kraja, izažimaj ljude, kuj iz njih novce, budi karakter, budi kralj židovski!« Pticin je bio skroman i tih; samo se smješkao, ali jedanput je smatrao čak i potrebnim da ozbiljno razgovara s Ganjom, te je to obavio i s nekim dostojanstvom. Dokazao je Ganji da ne čini ništa nepošteno i da ga on pogrešno naziva Čifutinom; on nije kriv što ljudi toliko cijene novce; on radi pravo i pošteno, zapravo je samo agent u »tim« poslovima, a naposljetku, zbog svoje akuratnosti u poslovima, poznat je već jako dobro najodlučnijim ljudima i njegovi se poslovi proširuju. »Neću postati Rothschild, a i zašto«, nadovezao bi smijući se, »ali ću imati kuću u Litejnoj ulici, možda i dvije kuće, i time ću završiti«. »A tko bi znao, možda i tri!« – mislio je u sebi, ali nije nikad izgovarao naglas, nego je krio o čemu sanja. Priroda voli i miluje takve ljude: ona će nagraditi Pticina ne s tri kuće, nego s četiri, i baš zato što je još od djetinjstva znao da neće nikad biti Rothschild. Ali dalje od četiri kuće neće priroda poći ni za što i time će završiti Pticinov slučaj.

Sasvim je drugačija bila sestrica Gavrile Ardalionoviča. I u nje su bile jake želje, ali više uporne nego žestoke. Bilo je u nje mnogo razbora kad je stvar dotjerivala do krajnje granice, ali je razbor nije ostavljao ni prije te granice. Istina, i ona je bila od »običnih« ljudi koji sanjare o originalnosti, ali zato je jako brzo shvatila da nema ni trunka osobite originalnosti, i nije previše tugovala zbog toga – tko bi znao, možda zbog nekog posebnog ponosa. Koraknula je svoj prvi praktični korak iznimno odlučno kad se udala za gospodina Pticina; no kad se udavala, nije nipošto govorila sebi: »ako ću činiti podlosti, pa ću ih činiti, samo da postignem svrhu«, kao što ne bi propustio reći u takvoj zgodi Gavrila Ardalionovič. (A zamalo da nije to izrekao i pred njom samom kad joj je kao stariji brat odobrio odluku.) Štoviše, sasvim naprotiv: Varvara se Ardalionovna udala tek onda kad se temeljito uvjerila da je njezin budući muž skroman, ugodan, gotovo obrazovan čovjek i neće nikad ni za što učiniti veliku podlost. Za sitne podlosti nije Varvara Ardalionovna kao za sitnice ni pitala; a gdje i nema takvih sitnica? Ta nećeš tražiti ideal! Uz to je znala da svojom udajom pribavlja sklonište svojoj majci, ocu, braći. Kad je vidjela brata u nesreći, poželjela mu je pomoći, unatoč svim prijašnjim obiteljskim nesporazumima. Pticin je tjerao katkad Ganju u službu, dakako prijateljski. »Ti, eto, prezireš i generale i generalštinu«, govorio mu je kadšto u šali, »a gledaj, svi će oni redom postati naposljetku generali; doživjet ćeš, vidjet ćeš.« »A po čemu oni misle da ja prezirem generale i generalštinu?«, sarkastično je mislio u sebi Ganja. Da pomogne bratu, odlučila je Varvara Ardalionovna proširiti svoj rad: ugurala se k Jepančinima; a tomu su joj mnogo pomogle uspomene iz djetinjstva: i ona i brat igrali su se još u djetinjstvu s Jepančinima. Primijetit ćemo ovdje da je Varvara Ardalionovna, kad je pohađala Jepančine, išla za kakvom neobičnom osnovom, možda bi tim samim bila iskočila u jedan mah iz one vrste ljudi u koju je sama sebe uvrstila; ali ona nije išla za osnovom, nego je tu bio i prilično temeljit račun: uzdala se u karakter te porodice. A Aglajin je karakter proučavala neumorno. Zadala je sebi zadaću da opet združi njih dvoje, brata i Aglaju. Možda je i zaista postigla štošta; možda je i zapadala u zablude kad se, na primjer, odviše uzdala u brata i očekivala od njega ono što on ne bi nikad i nikako mogao dati. Bilo kako bilo, postupala je kod Jepančinih prilično vješto: tjednima nije spominjala brata, uvijek je bila iznimno istinita i iskrena, vladala se priprosto, ali dostojno. Što se pak tiče dubine njezine savjesti, nije se bojala da zagledaju u nju i nije sebe prekoravala baš ni zbog čega. To joj je baš i davalo snagu. Jedino je katkad primjećivala u sebi da se i ona valjda srdi što i u nje ima mnogo samoljublja, a gotovo i taštine; primjećivala je to osobito u nekim časovima, teško da nije svaki put kad je odlazila od Jepančinih.

A sada se, evo, vraćala baš od njih, i kako već rekosmo, razjađena i zamišljena. Iz toga je jada izvirivalo štošta i gorko podrugljivo. Pticin je stanovao u Pavlovsku u neuglednoj, ali prostranoj drvenoj kući, koja je bila u prašnoj ulici i naskoro će biti potpuno njegova svojina, tako da ju je već i on stao prodavati nekomu. Kad se Varvara Ardalionovna penjala uza stube, začula je gore u kući neobičnu buku i razabrala glasove svoga brata i oca kako viču. Kad je ušla u veliku odaju i ugledala Ganju kako juri gore-dolje po sobi, blijed od bijesa, i gotovo čupa kosu, namrštila se i umorna sjela na divan, ne skidajući šešir. Jako je dobro znala, ako još časak pošuti i ne zapita brata zašto tako juri, da će se on svakako rasrditi; požurila se, dakle, Varja izgovoriti napokon kao pitanje:

– Vazda kao i prije?

– Otkud kao i prije! – poviče Ganja. – Kao i prije! Nije, vrag bi znao što to sada biva, a nije kao i prije. Starac je stao bjesniti... majka ciči. Tako mi Boga, Varja, od volje ti, ali ja ću ga istjerati iz kuće ili... ću sam otići od vas – nadoveže on, jer se valjda sjetio da se ne mogu tjerati ljudi iz tuđe kuće.

– Treba imati obzira – promrmlja Varja.

– Za što obzira? Za koga? – plane Ganja – Na njegove nevaljalštine? Kako te volja, ali ovako se ne može! Ne može se, ne može se, ne može se! I gle njegova načina: skrivio, a još se gore goropadi. »Neću na kapiju, kidaj plot!...« Što si ti ovakva? Sva si se promijenila u licu!

– U licu sam kao i uvijek – odgovori Varja zlovoljno. Ganja je pogleda pomnije.

– Jesi li bila ondje? – zapita naglo.

– Jesam.

– Stani, opet viču! Sramota je, još u ovakvo vrijeme!

– Kakvo to vrijeme? Nije nikakvo osobito vrijeme.

Ganja razmotri sestru još pomnije.

– Jesi li doznala što? – zapita.

– Ništa, barem ništa neočekivano. Doznala sam da je sve to istina. Moj muž je točnije sudio nego nas dvoje; kako je prorekao još od početka, tako se i dogodilo. Gdje je On?

– Nije kod kuće. Što se dogodilo?

– Knez je formalni mladoženja, riješena je stvar. Starije su mi sestrice rekle: Aglaja pristaje; i ne kriju više. (Kod njih je dosad bilo sve umotano u toliku tajnovitost.) Adelaidinu će svadbu opet odgoditi, da obje svadbe budu zajedno, istoga dana – kolike li poezije! Nalik na pjesmu. Daj spjevaj pjesmu toj svadbi što uludo trčiš po sobi. Večeras će biti kod njih Bjelokonska; u pravi je čas stigla; bit će gosti. Predstavit će ga Bjelokonskoj, premda se već i poznaje s njom; mislim da će i objaviti. Samo se boje da on ne ispusti ili ne razbije štogod kad pred gostima uđe u sobu, ili da sâm ne padne; sve može biti od njega.

Ganja ju je saslušao jako pozorno, ali na sestrino čudo, kao da taj glas, porazan za njega, nije na njega proizveo nikakav porazan dojam.

– Pa što onda, to je bilo jasno – reče on, pošto je razmislio. – Dakle, kraj je! – zaključi s nekim čudnim smiješkom, lukavo zavirujući sestri u lice i još hodajući gore-dolje po sobi, ali već mnogo sporije.

– Sva sreća još što ti to primaš filozofski; zaista se veselim – reče Varja.

– Pao mi teret s leđa; ili barem s tvojih.

– Mislim da sam ti iskreno služila, da se nisam sama mnogo petljala u tvoju stvar i nisam ti dodijavala; nisam te pitala kakvu si sreću želio tražiti u Aglaje.

– Pa zar sam ja... tražio sreću u Aglaje?

– No, molim te, ne zalazi u filozofiju! Dakako da jesi. Dakako, i dosta nam je: nije izvučen naš broj. Priznajem ti, nikad nisam tu stvar ni uzimala ozbiljno; prihvatila sam se nje jedino »za svaki slučaj«, a glavno, da ugodim tebi, ali sam slutila da je stvar smiješna; devedeset posto bilo je nade da će se izjaloviti. Sve dosad ja ni sama ne znam za čim si ti išao.

– Sada ćete me ti i tvoj muž početi tjerati u službu; propovijedat ćete mi o tvrdoglavosti i o snazi volje, da čovjek mora biti i s malim zadovoljan – zahihoće Ganja.

»Nešto mu je novo na pameti«, pomisli Varja.

– Što je, jesu li veseli ondje roditelji? – upita odjednom Ganja.

– N-nisu, čini mi se. A možeš i sam zaključiti; Ivan je Fjodorovič zadovoljan; mati se boji; i prije je s mrzovoljom gledala njega kao mladoženju; zna se.

– Ne pitam ja to; on je mladoženja nemoguć i ne može se ni zamisliti, to je jasno. Ja pitam za sadašnje stanje, kako je sada ondje? Je li formalno pristala?

– Dosad nije rekla: »neću«, to je sve; ali drugačije i nije moglo biti od nje. Ti znaš kako je ona sve još do mahnitosti ćudljiva i stidljiva: u djetinjstvu se sakrivala u ormar i sjedila u njem po dva-tri sata, samo da ne izlazi pred goste, odrasla je divlja, a i sada je takva. Znaš, ja nekako mislim da je ondje nešto zaista ozbiljno, pa i s njezine strane. Kneza ona, kažu, ismijava od jutra do mraka, da se ne oda, ali zacijelo zna svaki dan reći štogod tihano, jer on je sav blažen kao u raju, sav sja... Kažu da je jako smiješan. Od njih sam i čula. Učinilo mi se i to da su me u oči ismijavale starije sestre.

Ganja se naposljetku počeo mrštiti; Varja je možda i namjerno zaranjala u tu temu da prodre u njegove prave misli. Ali opet se gore razlegla krika.

– Istjerat ću ga! – rikne Ganja, kao da se razveselio što će iskaliti bijes.

– I onda će nas opet početi sramotiti svuda, kao jučer.

– Što kao jučer? Što je to: kao jučer? Pa zar... – odjednom se Ganja uplaši strašno.

– Ah, Bože moj, zar ti ne znaš? – trgne se Varja.

– Što... zar je istina da je bio ondje? – uzvikne Ganja, planuvši od stida i bijesa. – Bože moj, ta ti dolaziš odande! Jesi li dočula štogod? Je li starac bio ondje? Je li bio ili nije?

I Ganja poleti prema vratima; Varja pojuri k njemu i uhvati ga objema rukama.

– Što ti to? No, kamo ćeš? – govorila je. – Ako ga sada pustiš, još će gore zlo počiniti, sav će svijet obići!...

– Što je učinio ondje? Što je govorio?

– Pa i sami nisu znali pripovjediti i nisu razumjeli; samo ih je sve uplašio. Došao k Ivanu Fjodoroviču – njega nije bilo kod kuće; zapitao za Lizavetu Prokofjevnu. Najprije je molio od nje mjesto, da stupi u službu, a zatim se počeo tužiti naglas, na mene, na mojega muža, osobito na tebe... svašta je izblebetao.

– Nisi mogla doznati? – trepetao je Ganja kao u histeriji.

– Pa odakle! Teško da je i sâm znao što govori, a možda mi i nisu kazali sve.

Ganja se uhvati za glavu i potrči k prozoru; Varja sjedne uz drugi prozor.

– Smiješna je Aglaja – primijeti ona odjedanput – zaustavila me i kaže mi: »Isporučite od mene osobito osobno poštovanje vašim roditeljima; zacijelo ću ovih dana ulučiti zgodu da se sastanem s vašim tatom.« A tako ozbiljno govori. Silno čudnovato...

– Da se ne ruga? Da se ne ruga?

– To baš i jest da se ne ruga; zato i jest čudno.

– Zna li ona ili ne zna o starcu, što misliš?

– Da kod njih u kući ne znaju, u to ja i ne sumnjam; ali ti si mi udahnuo misao: Aglaja možda i zna. Ona jedina i zna jer i sestre su joj se začudile kad je onako ozbiljno isporučivala pozdrav ocu. I zašto baš njemu? Ako ona zna, javio joj je knez!

– Nije mudrolija dokučiti tko joj je javio! Kradljivac! Još je samo to nedostajalo. Kradljivac u našoj obitelji, »glava obitelji«!

– No, besmislica! – poviče Varja sva rasrdena. – Pijana priča, ništa više. I tko je to izmislio? Lebedev, knez... i sami su oni divni; mudre glave. Ja ih cijenim evo ovoliko.

– Starac je kradljivac i pijanac – nastavi Ganja žučljivo – ja sam prosjak, sestrin je muž kamatar – baš se i imala Aglaja za čim pomamiti! Mora se reći, krasota!

– Taj sestrin muž, kamatar, tebe...

– Hrani, je li? Nemoj se, molim te, sustezati!

– Zašto se ti srdiš? – trgne se Varja. – Ništa ti ne razumiješ, kao da si školski deran. Zar ti misliš da bi sve to moglo tebi naštetiti u Aglajinim očima? Ne znaš ti njezinu važnost; odvratit će se ona od najboljeg mladoženje, a poletjet će drage volje kakvomu studentu na tavan, da umire od gladi – eto, o tom ona sanja! Ti nisi nikad mogao dokučiti koliko bi bio zanimljiv u njezinim očima kad bi čvrsto i ponosno znao podnositi naše prilike. Knez ju je baš time i upecao na udicu što je, prvo, i nije hvatao, a drugo, što se svima čini idiotom. Već i to što će zbog njega uzbuniti svoju obitelj – to joj se sada mili. E-eh, ništa vi ne razumijete! – promrmlja Ganja zagonetno – samo ja ipak ne bih želio da ona dozna za starca. Mislio sam, knez će se suzdržati i neće pripovjediti. On je i Lebedeva zadržao, i meni nije htio sve reći kad sam navalio...

– Vidiš, dakle, i sâm da se sve već zna i bez njega. A i što bi ti sada? Čemu se nadaš? Pa sve da i ima još nade, samo bi te još tvoj stradalački lik uzdizao u njezinim očima.

– No, od skandala bi se poplašila i ona, unatoč svojoj romantičnosti. Sve do neke granice i svi do neke granice – sve ste vi takve.

– Aglaja bi se uplašila? – bukne Varja i prezirno pogleda brata.

– Ta ipak je kukavna duša u tebi! Ne vrijedite svi vi ništa. Neka je ona smiješna i čudakinja, ali je zato tisuću puta plemenitija od svih vas.

– No, neka, neka, nemoj se srditi – promrmlja opet Ganja zadovoljan sobom.

– Žao mi je samo majke – nastavi Varja – bojim se da ne bi ta očeva zgoda stigla do nje, ah, bojim se!

– I zacijelo je stigla – primijeti Ganja.

Varja je bila ustala da ode gore k Nini Aleksandrovnoj, ali onda zastade i pozorno pogleda brata.

– Tko li joj je rekao?

– Valjda Ipolit. Držao je, mislim, za najveću slast to javiti majci čim se preselio k nama.

– A otkud on zna, reci mi, molim te? Knez i Lebedev odlučili su da neće nikomu govoriti, pa ni Kolja ne zna ništa.

– Zar Ipolit? Sâm je doznao. Nisi kadra ni zamisliti koliko je to lukavo stvorenje; koliki je on spletkar, kakav je u njega nos da nanjuška sve što ne valja, sve što je skandalozno. No, vjerovala ti ili ne vjerovala, ja sam uvjeren da je on zaokupio Aglaju! A ako je nije zaokupio, zaokupit će je. I Rogožin je stupio u vezu s njim. Kako to ne primjećuje knez! I kako je voljan vrebati sada na mene! Mene on smatra osobnim neprijateljem, odavno sam to shvatio, a zašto, što bi on, ta umrijet će – ne mogu dokučiti! Ali ja ću njega nasaditi, vidjet ćeš da neće on mene uvrebati, nego ja njega.

– Zašto si ga primamio, kad ga toliko mrziš? I vrijedi li on da vrebaš na njega.

– Pa ti si mi savjetovala da ga primamimo k nama.

– Mislila sam da će on koristiti; a znaš li da se i sâm sada zaljubio u Aglaju i da joj je pisao? Ispitivali su me... teško da nije pisao Lizaveti Prokofjevnoj.

– U tom smislu nije opasan! – reče Ganja i nasmije se zlobno. – Uostalom, istina je da nešto ne valja. Jako lako može biti da je zaljubljen, jer on je deran! Ali... neće on staroj pisati anonimna pisma. On je takva zlobna, ništava, samodovoljna, plitka glava!... Ja sam uvjeren, znam zacijelo da me je pred njom istaknuo kao spletkara, time je započeo. Priznajem da sam mu se u prvi mah glupo izbrbljao; mislio sam da će od same osvete knezu pristati uz moje interese; takvo je on lukavo stvorenje! O, ja sam njega sada prokljuvio sasvim. A za onu je krađu dočuo od svoje majke, od kapetanice. Ako se starac i dao na to, dao se zbog kapetanice. Ni pet ni šest, kaže on meni odjedanput da je »general« obećao njegovoj materi četiri stotine rubalja, i sasvim tako, ni pet ni šest, bez ikakvog skanjivanja. Onda sam razumio sve. A tako mi je gledao u oči, s nekim užitkom; i mami je zacijelo kazao, samo od slasti da joj rastrga srce. I zato on ne umire, reci mi, molim te? Ta zarekao se da će umrijeti za tri tjedna, a tu se još i udebljao! Prestao je kašljati; sinoć je i sam rekao da već drugi dan ne iskašljava krv.

– Istjeraj ga!

– Ja ga ne mrzim, nego ga prezirem – izgovori Ganja ponosno. No da, da, neka ga i mrzim, neka! – poviče odjedanput neobično razjaren. – I ja ću mu to reći u oči, i kad bude umirao na svojem uzglavlju! Da pročitaš njegovu ispovijed – Bože, kolika je naivnost bezobraštine! To je poručnik Pirogov, to je Nozdrjov u tragediji, a glavno, to je deran! Oh, kako bi mi godilo da sam ga onda istukao, baš zato da se začudi. Sada se on svima sveti za ono što se onda izjalovilo... No što je to? Tamo je opet buka! Ta što je to na kraju krajeva? Ja to neću napokon trpjeti. Pticine! – dovikne on Pticinu koji je ušao u sobu. – Što je to, dokle će kod nas dotjerati naposljetku? To je... to je...

No buka se brzo približavala, vrata se naglo otvorila širom i starac Ivolgin, gnjevan, sav crven, uzrujan, izvan sebe, saletio također Pticina. Za starcem dođoše Nina Aleksandrovna, Kolja i na kraju Ipolit.

II
Ipolit se još prije pet dana bio preselio Pticinu u kuću. To se zbilo nekako prirodno, bez posebnih riječi i bez ikakve razmirice između njega i kneza; ne samo da se nisu posvađali, nego su se naoko rastali čak u prijateljstvu. Gavrila Ardalionovič, koji je one večeri bio onako neljubazan prema Ipolitu, došao ga je i sâm posjetiti, ali tek preksutra nakon te zgode, a valjda ga je na to navela neka nenadana misao. Zbog nečega počeo k bolesniku dolaziti i Rogožin. Knezu se u prvo vrijeme činilo da će i bolje biti »bijednomu dječaku« ako se preseli iz njegove kuće. No i za seobe već je govorio Ipolit da se seli k Pticinu »koji je tako dobar da mu daje sklonište«, a nije ni jedan jedini put, kao namjerno, kazao da se seli k Ganji, premda je baš Ganja bio prionuo da ga prime u kuću. Ganja je to primijetio još onda i uvreda mu zastala u srcu. Dobro je rekao sestri da se bolesnik oporavio. Ipolitu je bilo zaista malo bolje nego prije i to se opažalo na prvi pogled. Ušao je u sobu bez žurbe, nakon ostalih, s podrugljivim i nemilim smiješkom. Nina je Aleksandrovna ušla sva zaplašena. (Silno se promijenila za tih pola godine, izmršavjela; kad je udala kćer i preselila se k njoj, gotovo se i prestala miješati na vanjski način u prilike svoje djece.) Kolja je bio zabrinut i kao u nekoj nedoumici; štošta nije razumijevao u »generalovoj mahnitosti« kako je govorio, ne znajući, dakako, osnovnih razloga toj novoj zbrci u kući. Ali mu je bilo jasno da se otac već toliko svađa u svako doba i na svakom mjestu, i da se toliko odjedanput promijenio kao da i nije više onaj čovjek koji je bio. Uzrujavalo ga je i to što je starac u tri posljednja dana čak i sasvim prestao piti. Znao je da se razišao, pa i zavadio s Lebedevim i s knezom. Kolja se upravo bio vratio kući s pola štofa votke što ju je kupio za svoje novce.

– Zaista, maman – uvjeravao je još gore Ninu Aleksandrovnu – zaista, bolje je, neka ispije. Evo, već tri dana nije ju ni dirnuo, u jadu je, dakle. Zaista, bolje je; nosio sam mu i u dužnički zatvor...

General razjapi vrata i stade na pragu, pa kao da je uzdrhtao od negodovanja.

– Milostivi gospodine! – poviče on Pticinu gromovitim glasom – Ako ste zbilja odlučili balavcu i ateistu žrtvovati čestita starca, oca vašega, to jest, barem oca vaše žene, zaslužnoga pred carem, onda će se ovoga časa moja noga maknuti iz vašega doma. Birajte, gospodine, birajte odmah: ili ja, ili taj... Svrdlo! Da, svrdlo! Izrekao sam iznenada, no to je svrdlo! Jer on svrdlom vrta moju dušu, i bez ikakva poštovanja... svrdlom.

– Da nije vadičepom? – priklopi Ipolit.

– Ne, kakav vadičep, jer pred tobom je general, a nije boca. Ja imam odličja, imam odličja... A ti imaš šipak. Ili on, ili ja! Odlučujte, gospodine, odmah! – poviče on opet Pticinu sav bijesan. Kolja mu sad podmakne stolicu i on se spusti na nju gotovo iznemogao.

– Vama bi zaista bilo najbolje... da zaspite – promrmlja zaprepašteni Pticin.

– Još i prijeti! – progovori Ganja sestri tiho.

– Da zaspim! – poviče general. – Ja nisam pijan, gospodine, i vi mene vrijeđate. Vidim – nastavi ustajući opet – vidim da je ovdje sve protiv mene, sve i svi. Dosta je! Ja odlazim... No znajte, gospodine, znajte...

Nisu mu dali da dovrši, nego ga opet posadili; stali ga moliti da se umiri. Ganja je otišao razjaren u kut. Nina je Aleksandrovna drhtala i plakala.

– A što sam mu učinio? Na što se tuži! – uzvikne Ipolit, keseći zube.

– Pa zar niste učinili? – primijeti odjedanput Nina Aleksandrovna.

– Za vas je nadasve sramota i... nečovječno je da mučite starca... i još na vašem mjestu.

– Prvo, kakvo je to moje mjesto, gospodo! Ja vas jako poštujem, baš vas osobno, no...

– To je svrdlo! – uzvikne general. – On mi vrta dušu i srce! Htio bi da ja povjerujem u ateizam! Znaj ti, balavče, da se nisi bio još ni rodio, a ja sam već bio obasut počastima; a ti si samo zavidan crv, pretrgnut na dvoje, s kašljem... i umireš od pakosti i od nevjere... i zašto te je Gavrila preselio ovamo? Svi na mene, od tuđih pa do rođenoga sina!

– Dosta toga! Počeo sad izvoditi tragediju! – poviče Ganja. – Bolje bi bilo da nas ne sramotite po cijelom gradu!

– Što, ja sramotim tebe, žutokljunče! Tebe? Ja ti mogu samo na čast biti, a ne te obeščašćivati! Uzvikao se i nisu ga više mogli suspregnuti; no i Gavrila se Ardalionovič očito razgoropadio.

– Još ćete i o časti! – poviče on pakosno.

– Što si rekao? – zagrmi general, pa problijedi i korakne koral prema njemu.

– Pa to da samo trebam usta otvoriti pa da... – zacikne odjedanput Ganja i ne doreče. Stajali su jedan pred drugim, jako potreseni, pogotovo Ganja.

– Što ti to, Ganja! – poviče Nina Aleksandrovna i poleti da zadrži sina.

– Kakva je to besmislica odasvud! – odbrusi Varja ozlovoljena. Okanite se, mama – uhvati je ona.

– Jedino ga zbog majke i štedim – izgovori Ganja tragično.

– Govori – rikao je general sav u bijesu – govori ako nećeš da te otac prokune... govori!

– No, baš sam se uplašio vašega prokletstva! A tko je kriv što ste vi već osmi dan kao suludi? Osmi dan, vidite, ja znam broj... Pazite, nemojte me tjerati do kraja: sve ću reći... Zašto ste jučer otumarali k Jepančinima? I još se zove starcem, sjedokos je, otac obitelji! Divan je!

– Šuti, Ganjka – poviče Kolja – šuti, glupane!

– No čime sam ja, čime sam ja uvrijedio njega? – navaljivao je Ipolit, ali sve nekako onim istim podrugljivim tonom. – Zašto on mene zove svrdlom, jeste li čuli? Sam je mene zaokupio; došao maloprije i zapodjenuo razgovor o nekom kapetanu Jeropjegovu. Ja nipošto ne želim vaše društvo, generale, uklanjao sam se i prije. Znate i sami! Nisam se ja ovamo preselio radi kapetana Jeropjegova. Ja sam mu samo naglas izrekao svoje mišljenje da možda nije nikada ni bilo toga kapetana Jeropjegova. A on se razgoropadio.

– Nema sumnje da ga nije bilo! – odbrusi Ganja.

Ali general je stajao kao zaprepašten i samo se tupo ogledavao. Sinove su ga riječi prenerazile neobičnom otvorenošću. U prvi se mah nije mogao ni dosjetiti ikakvim riječima. A naposljetku, tek kad se Ipolit rashihotao za odgovor Ganji i zaviknuo: »No sad ste čuli, i vaš vam vlastiti sin kaže da nije bilo nikakvoga kapetana Jeropjegova« – promrmlja starac sasvim zbunjen:

– Kapitona Jeropjegova, a ne kapetana... Kapitona... potpukovnik u miru, Jeropjegov... Kapiton.

– Pa ni kapitona nije bilo! – sasvim se već ražestio Ganja.

– No... zašto ga nije bilo? – promrmlja general, a rumen mu izbila na lice.

– Ta prestanite već jednom! – mirili su ih Pticin i Varja.

– Šuti, Ganjka! – poviče opet Kolja.

Ali njihovo zanimanje kao da je osvijestilo generala.

– Kako nije bilo? Zašto ga nije bilo? – saleti on grozničavo sina.

– Tako, jer ga nije bilo. Nije ga bilo, to je sve, pa i ne može ga nikako biti! Eto vam. Prestanite, kažem vam.

– I to je sin... to je moj rođeni sin kojega ja... o, Bože! Jeropjegova, Jeroške Jeropjegova nije bilo!

– No eto, čas je Jeroška, čas Kapitoška! – priklopi Ipolit.

– Kapitoška, gospodine, Kapitoška, a nije Jeroška! Kapiton, Kapetan Aleksejevič, onaj, Kapiton... potpukovnik.... u miru... oženio se Marjom... Marjom... Petrovnom Su... Su... prijatelj i drug... Sutugovom, još kao junker... Ja sam za njega prolio... ja sam ga zakrilio... ubijen je. Nije bilo Kapitoške Jeropjegova! Nije ga bilo!

General je bijesno vikao, ali tako da se moglo pomisliti kao da se radi o jednome, a vika je zbog drugoga. Istina, u drugo bi vrijeme zacijelo otrpio i štogod mnogo uvredljivije nego što je tvrdnja da nikako nije postojao Kapiton Jeropjegov. Izvikao bi se, zapodjenuo bi prepirku, ražestio se, ali bi ipak na kraju otišao gore u svoju sobu spavati. No sada se po čudnoj neobičnosti čovječjega srca zbilo tako da je baš ovakva uvreda, kao što je sumnja o Jeropjegovu, morala prepuniti čašu. Starac se sav zacrvenio, digao ruke i zaviknuo:

– Dosta je! Proklinjem vas... bježim iz ove kuće! Nikolaje, nosi moju torbu, odlazim... van!

Izađe žurno i u neobičnu gnjevu. Za njim poletješe Nina Aleksandrovna, Kolja i Pticin.

– No, što si učinio sada! – reče Varja bratu. – Opet će valjda otumarati onamo. Sramota je, sramota.

– Pa ne kradi! – poviče Ganja, a gotovo se zagrcnuo od ludosti; odjedanput mu se pogled sastao s Ipolitom; Ganja se gotovo stresao. – A vi biste, gospodine – poviče – morali imati na umu da ste ipak u tuđoj kući i... uživate gostoljublje, pa ne biste smjeli i žestiti starca koji je očito pomjerio pameću...

I Ipolit kao da se trgnuo, ali se za tren suzdržao.

– Ne slažem se sasvim s vama da je vaš tata pomjerio pameću – odgovori on spokojno. – Meni se, naprotiv, čini da mu je u posljednje vrijeme još i nadošla pamet, tako mi Boga; vi ne vjerujete? Tako je postao oprezan, sumnjičav, sve ispituje, mjeri svaku riječ... Ta o tom je Kapitoški zapodjenuo sa mnom namjerno razgovor; zamislite, htio me je navesti na...

– Eh, vraga je meni stalo do toga na što vas je on htio navesti! Molim vas da se okanite smicalica i da ne ševrdate sa mnom, gospodine! – zacikne Ganja. – Ako i vi znate pravi razlog zašto je starac u takvom stanju (a vi ste za tih pet dana toliko uhodili kod mene da zacijelo znate), onda ne biste smjeli nikako razdraživati... nesretnika i mučiti moju majku pretjerivanjem te stvari, jer cijela je ta stvar besmislica, samo pijana zgoda, ništa više, ničim nije dokazana i ja je cijenim evo ovoliko... Ali vi morate gristi i uhoditi, jer vi ste... vi ste...

– Svrdlo – osmjehne se Ipolit.

– Jer vi ste smet, pola sata ste mučili ljude, mislili ste da ćete ih zaplašiti time što ćete ispaliti u sebe nenabijeni pištolj, o kojemu ste onako sramotno buncali, vi, promašeni ubojico, vi, zlobna žuči... na dvije noge. Ja sam vam iskazao gostoljubivost udebljali ste se, prestali ste kašljati pa uzvraćate...

– Samo dvije riječi, molim vas; ja sam kod Varvare Ardalionovne, a nisam kod vas; vi mi niste iskazivali nikakvu gostoljubivost i ja štoviše mislim da vi i sami uživate gostoljubivost gospodina Pticina. Prije četiri dana zamolio sam svoju majku da mi nađe u Pavlovsku stan, pa da se i sama preseli, jer meni je ovdje zaista lakše, premda se nisam nimalo udebljao i kašljem još uvijek. Majka mi je sinoć javila da je stan spreman, a ja hitim i javljam vam da ću zahvaliti vašoj majci i sestri te ću se još danas preseliti u svoj stan, što sam još sinoć odlučio. Oprostite, prekinuo sam vas; vi ste, čini mi se, htjeli još mnogo reći.

– O, ako je tako... – zadršće Ganja.

– A ako je tako, dopustite da sjednem – priklopi Ipolit, sasvim mirno sjedajući na stolicu na kojoj je sjedio general – ta ja sam ipak bolestan; no sada sam vas voljan slušati, pogotovo jer je to posljednji naš razgovor, a možda i posljednji sastanak.

Ganja se odjednom zastidio.

– Vjerujte mi, neću se poniziti da obračunam s vama – reče on – te ako vi...

– Čemu vi tako bahato? – prekine ga Ipolit. – Što se tiče mene, ja sam se još prvoga dana zarekao, kad sam se preselio ovamo da se neću odreći užitka, nego ću vam sve odbrusiti i sasvim na najiskreniji način kad se budemo rastajali. Spreman sam to obaviti, evo, baš sada, iza vas, razumije se.

– A ja vas molim da odete iz ove sobe.

– Bolje je da govorite, ta kajat ćete se što niste sve rekli. – Prestanite, Ipolite, sve je to silna sramota; molim vas, prestanite! – rekla je Varja.

– Jedino dami za volju – nasmije se Ipolit ustajući. – Neka vam bude, Varvara Ardalionovna, vama sam za volju spreman skratiti, ali samo skratiti, jer neko je objašnjenje prijeko potrebno između mene i vašega brata, a ja se ni za što neću nakaniti otići, a da ostanu nedoumice.

– Sve u sve, vi ste brbljavac – poviče Ganja – zato se i ne možete nakaniti otići bez brbljarije!

– Eto vidite – primijeti Ipolit hladnokrvno – već se niste suzdržali. Zaista ćete se pokajati što niste sve rekli. Još vam jedanput ustupam riječ. Ja ću pričekati.

Gavrila je Ardalionovič šutio i gledao prezirno.

– Nećete. Hoćete da ostanete pri svojoj ćudi – od volje vam. Ja ću ipak skratiti, koliko god mogu. Dva ili tri puta čuo sam danas prigovor zbog gostoljubivosti; to nije pravo. Kad ste me pozivali k sebi, sami ste me lovili u mrežu; računali ste da se želim osvetiti knezu. Čuli ste osim toga da se Aglaja Ivanovna zainteresirala za mene i pročitala moju ispovijest. Vi ste nekako računali da ću se sav odati vašim interesima, nadali ste se da ćete u meni možda naći pomoć. Neću razlagati podrobnije! Od vas pak ne ištem također niti priznanja, niti potvrde; dovoljno je što vas ostavljam s vašom savješću i što mi sada izvrsno razumijemo jedan drugoga.

– Što li vi ne stvarate iz najobičnije stvari! – uzviče Varja.

– Rekao sam ti: »brbljavac i deran« – reče Ganja.

– Molim, Varvara Ardalionovna, ja nastavljam. Ne mogu, dakako, niti voljeti niti cijeniti kneza; no on je svakako dobar čovjek, premda je i... prilično smiješan. Ali nikako ga ne mogu ni zbog čega mrziti; nisam dao povoda vašemu bratu kad me je podjarivao na kneza; nego sam se baš nadao da ću se nasmijati kod raspleta. Znao sam da će mi se vaš brat izbrbljati i da će nadasve promašiti. Tako se i zbilo... Ja sam ga sada voljan poštedjeti, ali samo zbog poštovanja prema vama, Varvara Ardalionovna. No kad sam vam objasnio da se ne hvatam tako lako na udicu, objasnit ću vam i to zašto sam toliko želio nasaditi vašega brata. Znate da sam to učinio zbog mržnje, priznajem iskreno. Na umoru (jer ja ću ipak umrijeti, sve ako sam se i udebljao, kako vi uvjeravate), na umoru sam osjetio da ću kudikamo spokojnije otići u raj ako uspijem nasaditi bar jednog predstavnika onog nebrojenog soja ljudi koji me proganjao za cijeloga mojega života, koji sam mrzio za svega svojega života, a prepoštovani vaš brat baš je izrazita slika i prilika toga soja. Ja vas mrzim, Gavrila Ardalionoviču, samo zato – vama će se to možda učiniti čudnim – samo zato što ste vi tip i utjelovljenje, lik i vrhunac najbezobraznije, najzadovoljnije sobom, najnezgrapnije i najgadnije ordinarnosti! Vi ste kićena ordinarnost, ordinarnost koja ne sumnja te je olimpijski spokojna; vi ste šablon nad šablonima. Ni najsitnijoj vlastitoj ideji nije suđeno da se ikad utjelovi bilo u pameti, bilo u srcu vašem. No vi ste beskrajno zavidni; čvrsto ste uvjereni da ste najveći genij, no sumnja vas ipak zaokuplja katkad u nemilim časovima te se srdite i zavidite. O, imate vi crnih točaka na obzorju; nestat će ih kad napokon oglupite, što nije daleko; ali ipak je pred vama dug i raznolik put, ne kažem da je veseo, i tomu se radujem. Prvo vam proričem da nećete dobiti onu...

– No, to je nepodnošljivo! – poviče Varja. – Hoćete li završiti mrski zlobniče?

Ganja je bio problijedio, drhtao je i šutio. Ipolit zastade, pogleda ga uporno i s užitkom, prebaci oči na Varju, osmjehne se, pokloni se i izađe, a nije dodao više nijednu riječ.

Gavrila bi se Ardalionovič pravo mogao potužiti na udes i nedaću. Neko vrijeme nije se Varja mogla odlučiti progovoriti, nije ga ni pogledala kad je kraj nje koračao velikim koracima; naposljetku je otišao do prozora i okrenuo joj leđa. Varja je mislila na narodnu poslovicu: »palica ima dva kraja«. Gore se opet začula buka.

– Ideš? – okrene se Ganja odjedanput prema njoj kad je čuo da ustaje. – Pričekaj: daj pogledaj ovo.

On joj pristupi i baci pred nju na stolicu papir, složen kao malo pisamce.

– Bože moj! – poviče Varja i pljesne rukama.

U pismu je bilo točno sedam redaka:

»Gavrila Ardalionoviču! Pošto sam se uvjerila u vašu sklonost prema meni, odlučila sam vas upitati za savjet u jednom poslu, važnom za mene. Željela bih se sastati s vama sutra, točno u sedam sati ujutro, na zelenoj klupi. To je blizu našeg ljetnikovca. Varvara Ardalionovna, koja svakako mora biti s vama, jako dobro zna to mjesto.

A. J.«

– Daj onda sudi o njoj! – zalama rukama Varvara Ardalionovna. Koliko se god Ganja želio držati važno i tobože ravnodušno u tom trenutku, nije mogao prikriti svoje slavlje, pogotovo nakon onih Ipolitovih proročanstava koja su ga ponižavala. Zadovoljan mu smiješak jasno zasinuo na licu, a i Varja je sva zasjala od radosti.

– I to onoga istog dana kad kod njih objavljuju zaruke! Daj onda sudi o njoj!

– Što misliš, o čemu kani ona sutra govoriti? – zapita Ganja.

– To je svejedno, glavno je da se nakon šest mjeseci prvi put poželjela sastati. Slušaj me, dakle, Ganja: bilo tamo što mu drago, kako se god okrenulo, znaj da je to važno! To je prevažno! Nemoj se opet razmetati, nemoj opet promašiti, a nemoj se ni preplašiti, pazi! Zar bi moglo biti da nije dokučila zašto sam pola godine srljala onamo? I zamisli: ni riječi mi nije kazala danas, pravila se nevješta. Ta ja sam i kradom zašla k njima, stara nije znala da sam ondje jer bi me možda i otjerala. Riskirala sam zbog tebe i otišla da doznam pošto-poto...

Opet se gore začula krika i buka; nekoliko je ljudi silazilo niza stube.

– To se sada ne smije dopustiti nipošto! – poviče Varja žustro i zaplašeno – ne smije biti ni traga skandalu! Odlazi, zamoli za oprost!

Ali otac je obitelji bio već na ulici. Kolja je vukao za njim torbu. Nina je Aleksandrovna stajala na stubama i plakala; htjela je potrčati za njim, ali ju je zadržao Pticin.

– Vi ga time samo još podjarujete – govorio joj. – Nema on kamo otići, za pola sata dovest će ga opet, govorio sam već s Koljom; pustite ga neka se izluduje.

– Zašto se razmećete, kamo ćete! – poviče Ganja na prizor. – Nemate kamo otići!

– Vratite se, tata! – poviče Varja. – Susjedi čuju.

General stane, okrene se, pruži ruku i uzvikne:

– Proklet bio ovaj dom!

– I uvijek teatralnim tonom! – promrmlja Ganja i zalupi prozor.

Susjedi su zaista slušali. Varja potrči iz sobe.

Kad je Varja izašla, dohvati Ganja sa stola pisamce, poljubi ga, pucketnu jezikom i poskoči kao u plesu.

III
Gungula s generalom bila bi u svako drugo doba završila bez ičega. I prije su mu se događali slučajevi nenadanog ludila. Isto takvi, premda i prilično rijetko, jer on je općenito bio čovjek miran i gotovo dobrih sklonosti. Što je puta možda zapodijevao borbu s neurednošću koja ga je zaokupila posljednjih godina. Sjećao se odjedanput da je »otac obitelji«, mirio se sa ženom, plakao iskreno. Cijenio je do obožavanja Ninu Aleksandrovnu što mu oprašta toliko mnogo i šuteći, i što ga čak voli u takvom njegovom liku. Ali velikodušna borba s neurednošću nije obično trajala dugo; general je bio također odviše »žestok« čovjek, doduše, na svoj način; obično nije mogao otrpjeti skrušeni i besposleni život u obitelji te se na kraju bunio; zapadao je u žestinu zbog koje je možda još tog istog časa i prekoravao sebe, ali nije se mogao suzdržati: svađao se, započinjao govoriti kićeno i slatkorječivo, iziskivao pretjerano i nemoguće poštovanje, a na kraju krajeva nestajao iz kuće, katkad i na dugo vrijeme. Za posljednje dvije godine znao je za obiteljske poslove jedino općenito, ili po čuvenju; ali se prestao pobliže miješati u njih jer nije osjećao za to ni najmanje raspoloženje.

No sada se u »gunguli s generalom« javilo nešto neobično; kao da su svi znali nešto i svi kao da su se bojali reći nešto. General se prije tri dana »formalno« pojavio u obitelji, to jest došao je k Nini Aleksandrovnoj, ali nije nekako došao smjerno niti skrušeno, kako je svagda bivalo kod prijašnjih »prijavaka«, nego je naprotiv došao neobično ražešćen. Bio je razgovorljiv, nespokojan, vatreno je zapodijevao razgovor sa svakim koga bi sreo, i kao da je salijetao čovjeka, ali sve je govorio o tako raznolikim i nenadanim stvarima da se nikako nije moglo dokučiti što ga zapravo sada toliko uznemiruje. Povremeno se razveseljavao, ali se češće zamišljao i sam uostalom ne znajući o čemu baš; odjedanput bi započinjao pripovijedati o nečemu – o Jepančinima, o knezu, o Lebedevu – te bi odjednom prekinuo i sasvim prestajao govoriti, a na daljnja je pitanja odgovarao samo tupim smiješkom, pa nije ni opažao da ga pitaju, nego se smješkao. Proveo je tu noć hučući i stenjući, i izmučio Ninu Aleksandrovnu koja mu je cijele noći bogzna zašto grijala obloge: pred jutro je odjednom zaspao, prespavao četiri sata i probudio se u jako silnom i zbrkanom nastupu hipohondrije koji se je završio svađom s Ipolitom i »prokletstvom ovomu domu«. Primijetili su također da je za tri dana neprestano zapadao u jako silnu častoljubivost, a poradi toga i u neobičnu uvredljivost. Kolja pak zaokupio uvjeravati majku kako on to sve žali za pićem, a možda i za Lebedevim s kojim se general bio neobično sprijateljio u posljednje vrijeme. No prije tri dana iznenada se posvađao s Lebedevim i razišao se s njim strašno razjaren, pa i s knezom je imao nekakav prizor. Kolja je molio kneza da mu to objasni, i počeo napokon sumnjati da i knez ne želi nešto reći. Ako je i bilo kakvog osobitog razgovora između Ipolita i Nine Aleksandrovne, kao što je sasvim vjerojatno sudio Ganja, čudno je kako taj pakosni gospodin, kojega je Ganja naprečac nazvao brbljavcem, nije smislio užitak da jednako tako obavijesti i Kolju. Jako lako može biti da on nije takav pakostan »deran« kakvim ga je ocrtao Ganja u razgovoru sa sestrom, nego zlobnik neke druge vrste; a i teško da je ono što je zapazio rekao Nini Aleksandrovnoj samo zato da joj »rastrgne srce«. Ne smijemo zaboraviti da su ljudskim postupcima razlozi obično kudikamo zamršeniji i raznolikiji nego što ih mi svagda tumačimo poslije, te se rijetko ocrtavaju jasno. Najbolje je katkad pripovjedaču ograničiti se na jednostavno razlaganje zgoda. Tako ćemo i postupiti u daljnjem objašnjavanju sadašnje katastrofe s generalom; jer kako se god trudili, moramo svakako tomu licu drugoga reda posvetiti u našoj pripovijesti nešto više pažnje i mjesta nego što smo dosad mislili.

Zgode su se te redale jedna za drugom ovim redom:

Kad se Lebedev, nakon svoga puta u Petrograd, gdje je tražio Ferdiščenka, vratio istoga dana zajedno s generalom, nije knezu priopćio ništa posebno. Da knez u to vrijeme nije bio previše rastresen i zabavljen drugim dojmovima, važnima za njega, mogao je brzo opaziti da ni ona dva dana nakon toga Lebedev ne samo da mu nije javljao nikakvih objašnjenja, nego naprotiv, kao da se zbog nečega čak i uklanjao da se ne sastane s njim. Kad je to knez napokon opazio, začudio se što se za ta dva dana, pri slučajnim sastancima s Lebedevim, nije njega sjećao drugačije nego u najsjajnijem raspoloženju i gotovo uvijek u društvu s generalom. Ta se dvojica prijatelja nisu više rastajala ni na čas. Knez je slušao katkad glasne i brze razgovore koji su mu se razlijegali odozgo, nasmijanu, veselu prepirku; jedanput, jako kasno navečer, zaorili čak i zvuci nenadane i neočekivane vojničke raspojasane pjesme, i odmah je prepoznao promukli bas generalov. Ali pjesma što se razlegla izjalovila se i naglo zamukla. Zatim je još po prilici jedan sat trajao silno oduševljen i po svim znacima pijan razgovor. Mogao si pogoditi da se grle ti prijatelji što se gore zabavljaju, a naposljetku je netko zaplakao. Zatim se izlegla odjednom silna prepirka, koja je također zamukla naglo i ubrzo. Za sve to vrijeme bio je Kolja nekako posebno zabrinut. Knez ponajviše nije bio kod kuće, nego se vraćao katkada jako kasno; svagda bi mu javljali da ga je Kolja cio dan tražio i pitao za njega. No kad bi se sastali, nije Kolja znao ništa posebno reći, nego samo da je potpuno »nezadovoljan« generalom i sadašnjim njegovim vladanjem; »lunjaju, pijančuju ovdje u blizini u gostionici, grle se i grde se na ulici, podjaruju jedan drugoga i ne mogu se rastati«. Kad mu je knez primijetio da je to isto bilo i prije gotovo svaki dan, nije Kolja nikako znao što bi mu odgovorio i kako bi mu objasnio zbog čega se sada zapravo uznemirio.

Sutradan nakon raspojasane pjesme i prepirke, kad je knez oko jedanaest sati izlazio iz kuće, osvanuo odjedanput pred njim general, neobično uzrujan, gotovo potresen.

– Odavno sam tražio čast i zgodu da sretnem vas, prepoštovani Lave Nikolajeviču, odavno, predavno – promrmlja on i stisne knezu ruku iznimno snažno, tako da ga je gotovo zaboljela. – Jako, jako davno.

Knez mu ponudi da sjedne.

– Ne, neću sjediti, uz to, i zadržavam vas, drugi put. Čini mi se, mogu vam ovom prilikom čestitati... što su vam se ispunile... želje vašeg srca.

– Kakve želje moga srca?

Knez se zbuni. Njemu se činilo, kao i mnogima u njegovu stanju, da baš nitko ne vidi ništa, ne dosjeća se i ne razumije.

– Mirujte, mirujte, neću vam buniti prenježna čuvstva. I sam sam iskusio, te i sam znam kad se tuđ... što se kaže, nos.. po poslovici... zabada onamo kamo ga ne zovu. Ja to iskušavam svako jutro. Došao sam zbog drugog, važnog posla. Zbog jako važnog posla, kneže.

Knez mu opet ponudi da sjedne te sjedne i sam.

– Samo na jedan časak... Došao sam radi savjeta. Ja, dakako, živim bez praktičnih ciljeva, ali kako cijenim samoga sebe i... radinost, koje toliko nedostaje Rusu, da govorim općenito... želim postaviti sebe i ženu svoju i djecu u stanje... jednom riječju, kneže, ja tražim savjet.

Knez mu žarko pohvali nakanu.

– No, sve je to besmislica – prekine general naglo – glavno je, ne govorim ja o tome, nego o drugom i o važnom. Odlučio sam vam, naime, objasniti, Lave Nikolajeviču, kao čovjeku u čiju sam iskrenost u vladanju i plemenitost čuvstava uvjeren kao... kao... Vi se, kneže, ne čudite mojim riječima?

Knez je promatrao svoga gosta, ako ne s osobitim čudom, a ono s neobičnom pažnjom i radoznalošću. Starac je bio ponešto blijed, usne su mu ponekad lako podrhtavale, ruke kao da nisu nalazile spokojnog mjesta. Sjedio je tek nekoliko minuta, a već je dospio radi nečega ustati dva-tri puta naglo sa stolice i opet naglo sjesti, očito ni najmanje ne pazeći što radi. Na stolu su ležale knjige: on uzme jednu, svejednako razgovarajući, pogleda rasklopljenu stranicu, opet zaklopi knjigu i položi je na stol, dohvati drugu knjigu, ali je nije otvarao, nego ju je za sve vrijeme dalje držao u desnici i neprestano mahao njome po zraku.

– Dosta je! – poviče on odjedanput. – Vidim da sam vas silno uznemirio.

– Ta niste nipošto, molim vas, izvolite, ja vas, naprotiv, slušam i želim dokučiti...

– Kneže! Ja želim postaviti sebe u stanje koje cijene... ja želim cijeniti samoga sebe i... svoja prava.

– Čovjek koji to želi već je tim samim zavrijedio svako poštovanje.

Knez je tu svoju rečenicu iz pregledalice izrekao s tvrdim uvjerenjem da će ona divno djelovati. Nekako se instinktivno dosjetio da kakvom bilo takvom ispraznom, ali ugodnom rečenicom, kad je kažeš u pravi čas, možeš u jedan mah pokoriti i umiriti dušu takvomu čovjeku, a osobito u takvom stanju u kakvom je general. Bilo kako bilo, ovakvomu je gostu morao prije rastanka olakšati srce, i to mu je bila dužnost.

Rečenica mu je polaskala, dirnula ga i veoma mu se svidjela: general se odmah razblažio, začas promijenio ton i upustio se u zanosne, duge govore. No koliko se god upinjao knez, koliko god slušao, nije ama ništa mogao razumjeti. General je govorio desetak minuta vatreno, brzo, kao da ne dospijeva izgovoriti misli koje mu vrve jatom; pred kraj mu i suze zablistale u očima, ali ipak su to bile samo fraze bez početka i bez kraja, nenadane riječi i nenadane misli koje su naglo i nenadano izbijale preskakivale se.

– Dosta je! Vi ste mene razumjeli i ja sam spokojan – završi on naglo ustajući. – Srce kao vaše ne može ne razumjeti onoga koji stradava. Kneže, vi ste plemeniti kao ideal! Što su kraj vas drugi? No vi ste mladi i ja vas blagoslivljam. Na kraju krajeva, došao sam zamoliti vas da mi odredite vrijeme za važan razgovor, i eto, u tomu je najveća moja nada. Ja iziskujem samo prijateljstvo i srce, kneže; nikad nisam mogao izaći na kraj sa zahtjevima svojega srca.

– Ali zašto ne sad odmah? Ja sam spreman saslušati...

– Ne, kneže, ne! – vatreno ga prekine general. – Ne odmah! Odmah – to je fantazija! To je prevažno, prevažno, prevažno! Taj sat razgovora bit će sat konačne sudbine. To će biti moj čas, i ne bih želio da nas u tako svetom času prekine bilo tko tko uđe, bilo koji bezobraznik, a počesto takav bezobraznik – nagne se on naglo knezu s čudnim, tajanstvenim i gotovo uplašenim šaptom – takav bezobraznik koji ne vrijedi pete... na nozi vašoj, preljubljeni kneže! O, ne kažem ja: na mojoj nozi! Pamtite naročito da nisam spominjao svoju nogu; jer odviše cijenim sebe da bih naprečac izrekao to; ali vi ste jedini kadri dokučiti kako ja, koji u toj zgodi odbacujem i svoju petu, iskazujem time možda neobičan ponos svoje vrednoće. Osim vas neće nitko drugi razumjeti, a on ispred svih drugih. On ne razumije ništa, kneže, nikako, nikako nije kadar razumjeti! Treba imati srca da razumiješ!

Pred kraj se knez gotovo uplašio i urekao s generalom sastanak za sutrašnji dan u taj isti sat. General otišao živahan, iznimno utješen i gotovo umiren. U sedam sati navečer poslao knez po Lebedeva i zamolio ga da mu dođe na časak.

Lebedev je došao neobično brzo, »smatrao je za čast«, kako je odmah i počeo govoriti čim je ušao; kao da nije ni traga bilo tomu da se tri dana baš krio i očito se uklanjao sastanku s knezom. Sjeo na kraj na stolici, kreveljio se, očice mu se smijale i virkale, a on trljao ruke i nadasve naivno očekivao čuti nešto, kao neku važnu izjavu koju odavno očekuje i svi joj se dosjećaju. Kneza je opet zapeklo, bilo mu je jasno da su odjedanput svi počeli očekivati nešto od njega, da svi gledaju njega kao da mu žele nešto čestitati, s aluzijama, osmijesima i namigivanjem. Keller je već koja tri puta zalazio na časak, pa i on s očitom željom da čestita: započinjao je svaki put zanosno i nejasno, ali nije ništa završavao, nego se naglo kunjio. (Za posljednjih je dana udario negdje silno piti, te je halabučio po nekoj biljarskoj sobi.) Čak i Kolja je, uz svu svoju sjetu, započinjao također koja dva puta neki nejasan razgovor s knezom.

Knez zapita Lebedeva ravno i malo razdraženo što on misli o sadašnjem stanju generalovu i zašto je general u takvom nemiru. U nekoliko mu riječi ispripovijeda maloprijašnji prizor.

– Svak ima svoj nemir, kneže, i... osobito u našem čudnom i nespokojnom vijeku; jest – odgovori Lebedev malo suho i zašuti uvrijeđen, kao čovjek koji se veoma prevario u svojim nadama.

– Kolike li filozofije! – osmjehne se knez.

– Filozofija je potrebna, jako bi potrebna bila u našem vijeku, za praktičnu primjenu, ali nju zanemaruju, eto to je. Što se tiče mene, prepoštovani kneže, vi ste me, doduše, počastili svojim povjerenjem u nekoj stvari koju znate, ali samo do neke mjere i nipošto dalje od onih prilika koje se tiču zapravo samo te stvari... To ja razumijem i ne tužim se nipošto.

– Kao da se vi, Lebedeve, srdite zbog nečega?

– Nipošto, ni najmanje, prepoštovani i najsvjetliji kneže, ni najmanje! – poviče Lebedev zanosno i položi ruku na srce – nego sam, naprotiv, baš sada dokučio da niti položajem u svijetu, niti obrazovanjem uma i srca, niti zgrnutim bogatstvom, niti prijašnjim vladanjem svojim, niti znanjem – ne zaslužujem vašu cijenjenu povjerljivost koja visoko lebdi pred mojim nadama: a ako vam mogu služiti, služim vam kao rob i najamnik, nikako drugačije... ja se ne srdim, nego tugujem.

– Ta molim vas, Lukjane Timofejeviču!

– Nikako drugačije! Tako i sada, tako i u ovoj zgodi! Susrećući vas i motreći vas srcem i mišlju, govorio sam sebi: nisam dostojan prijateljskih priopćenja, ali kao domaćin možda ću dobiti u pravo vrijeme, u očekivanom roku, da tako kažem, naredbu ili barem obznanu o nekim promjenama koje će se dogoditi i koje se očekuju...

Dok je Lebedev govorio to, sav se upio svojim oštrim očicama u kneza koji ga je gledao u čudu; sve se još nadao da će udovoljiti svojoj radoznalosti.

– Nikako ne razumijem ništa – poviče knez gotovo gnjevan. I... vi ste najstrašniji spletkar! – nasmije se odjedanput najiskrenijim smijehom.

Za tren se nasmije i Lebedev, a kako mu je sinuo pogled, iskazao je da su mu se razvedrile nade, pa i udvostručile se.

– A znate li što ću vam reći, Lukjane Timofejeviču? Nemojte se samo srditi na mene, no ja se čudim vašoj naivnosti, pa i ne samo vašoj! Vi s tolikom naivnošću očekujete nešto od mene evo baš sada, u ovaj čas, da se žapam i stidim od vas što nemam ništa čime bih vas zadovoljio; ali kunem vam se da nemam baš ništa, zamislite!

Knez se opet nasmije.

Lebedev se ukočio. Istina je, katkada je bivao i previše naivan i previše dosadan u svojoj radoznalosti, ali je u isti mah bio prilično lukav i prepreden čovjek, a u nekim čak i odviše zlobno šutljiv; neprestanim odbijanjem stvorio je knez od njega gotovo neprijatelja, ali nije ga knez odbijao zato što bi ga prezirao, nego zato što je tema njegove radoznalosti bila delikatna. Neke svoje sanjarije smatrao je knez još prije nekoliko dana prijestupima, a Lukjan je Timofejevič mislio da je kneževo odbijanje samo osobna odvratnost i nepovjerljivost prema njemu, te je odlazio ranjena srca i bio zbog kneza ljubomoran, ne samo na Kolju i na Kellera, nego i na vlastitu svoju kćer, Vjeru Lukjanovnu. Pa i u ovaj bi čas možda mogao i iskreno je želio javiti knezu jednu vijest, nadasve zanimljivu za njega, ali je mrko zašutio i nije mu javio.

– Čime bih vam zapravo mogao poslužiti, prepoštovani kneže, jer vi ste ipak mene sada... zovnuli? – izgovori on napokon nakon neke šutnje.

– Ta i ja bih zapravo o generalu – trgne se knez, koji se i sam bio časkom zamislio – i... o toj vašoj krađi o kojoj ste mi govorili...

– O čemu biste vi to?

– Eto, sad kao da me i ne razumijete! Ah, Bože, kakve su to vazda u vas uloge, Lukjane Timofejeviču! Novci, novci, četiri stotine rubalja što ste ih onda izgubili s novčanikom te sto došli ovamo da mi pripovijedate, ujutro, kad ste kretali u Petrograd – jeste li razumjeli napokon?

– Ah, vi to mislite one četiri stotine rubalja! – otegne Lebedev kao da se tek sada dosjetio. – Hvala vam, kneže, što iskreno suosjećate sa mnom; prelaskavo je za mene, no... našao sam ih i odavno već.

– Našli ste! Ah, hvala Bogu!

– Uzvik je od vas preplemenit, jer četiri stotine rubalja nisu nikako malenkost čovjeku siromahu koji živi od teška rada, s brojnom obitelji, sa siročadi...

– Ta ne kažem ja to! Veselim se, dakako, i tomu što ste ih našli – ispravi se knez brže – no... kako ste ih našli?

– Iznimno jednostavno, našao sam ih pod stolicom na kojoj je visio kaput, tako da je novčanik očito ispao iz džepa na pod.

– Što, pod stolicu? Ne može to biti, ta vi ste mi sami govorili da ste pretražili sve kutove; kako niste, dakle, opazili na tom najvažnijem mjestu?

– Pa pogledao sam! Predobro se sjećam da sam gledao! Puzao sam četveronoške, pipao sam rukama po tom mjestu, maknuo sam stolicu, nisam vjerovao svojim očima: i vidim da nema ništa, pusto i prazno mjesto, evo kao moj dlan, a ipak sam dalje pipao. Takva se malodušnost svagda ponavlja čovjeku kad prejako želi naći... u zamašnim i bolnim gubicima: vidi on da nema ništa, mjesto je prazno, a ipak će petnaestak puta pogledati onamo.

– Neka bude, no ipak, kako je to?... Vazda još ne razumijem – mrmljao je knez zbunjen. – Govorili ste prije da nije bilo tu, i tražili ste na tom mjestu, a poslije odjedanput osvanulo!

– Eto, poslije odjedanput osvanulo.

Knez pogleda čudno Lebedeva.

– A general – zapita on naglo.

– Što, dakle, general? – nije opet razumio Lebedev.

– Ah, Bože moj! Ja pitam što je rekao general kad ste pod stolicom našli novčanik. Pa vi ste ga prije tražili zajedno.

– Prije smo je tražili zajedno. Ali sada sam ja, priznajem, prešutio, te sam mu volio ne javljati da sam ja sam našao novčanik.

– No... zašto? A novci su tu!

– Otvorio sam novčanik; svi su tu do jednoga rublja.

– Bar da ste mi došli i kazali – primijeti knez zamišljen.

– Pobojao sam se da vas osobno uznemirujem, kneže, kraj vaših osobnih i možda, rekao bih, iznimnih dojmova; a osim toga, ja sam se i sâm pričinio kao da nisam našao ništa. Otvorio sam novčanik, razgledao, zatim zatvorio i opet ga položio pod stolicu.

– A zašto to?

– T-ako; zbog daljnje radoznalosti – zacereka se naglo Lebedev tarući ruke.

– Leži, dakle, i sada ondje, od prekjučerašnjeg dana?

– O, ne leži; ležao je samo dan i noć. Ja sam, vidite, želio donekle da ga nađe i general. Jer ako sam ga naposljetku našao ja, zašto ne bi i general primijetio stvar koja, što se kaže, pada u oči, strši pod stolicom. Nekoliko sam puta dizao tu stolicu i premještao je, tako da je novčanik bio već sasvim pred očima, no general ga nije nikako primjećivao, tako je potrajalo dan i noć. Očito je on sada jako rastresen, ne možeš ga razumjeti; govori, pripovijeda, smije se, hihoće, a onda se odjedanput silno razljuti na mene, ne znam zašto. Stali mi naposljetku izlaziti iz sobe, a ja namjerno ostavio otvorena vrata, on se ipak pokolebao, htio reći nešto, valjda se uplašio zbog novčanika s tolikim novcima, ali se odjedanput strašno rasrdio i nije ništa rekao; nismo prošli ulicom dva koraka, a on me ostavio i otišao na drugu stranu. Tek smo se navečer sastali u gostionici.

– Ali naposljetku ste ipak uzeli novčanik ispod stolice?

– Nisam; te je noći nestao ispod stolice.

– Gdje je, dakle, sada?

– Pa ovdje – nasmije se odjednom Lebedev, ustajući i sav se uspravljajući i milo gledajući kneza. – Osvanuo je odjedanput ovdje, u poli moga vlastitoga kaputa. Evo izvolite sami pogledati, pipnite.

I zaista, u lijevoj poli kaputa, baš sprijeda, na vidljivu mjestu, stvorila se cijela kvrga, pa se po opipu moglo odmah pogoditi da je tu kožnati novčanik koji je ovamo propao iz poderanog džepa.

– Vadio sam i gledao – sve je na okupu. Opet sam ga spustio i tako hodam od jučerašnjeg jutra, nosim ga u poli i on me lupka po nogama.

– A vi i ne primjećujete?

– A ja i ne primjećujem, he-he! I zamislite, prepoštovani kneže – premda stvar nije vrijedna tolike vaše posebne pažnje – u mene su uvijek džepovi cijeli cjelcati – a tu odjednom nastala za jednu noć takva rupa! Stadoh razmatrati radoznalije – da nije tkogod prerezao džepnim nožićem, gotovo je i nevjerojatno?

– A... general?

– Cio se dan srdio, i jučer, i danas; strašno je nezadovoljan; čas je radostan i razuzdan čak do laskavosti, čas čuvstven čak do suza, a onda se odjednom rasrdi, i toliko da se bojim i ja, tako mi Boga; ja, kneže, ipak nisam čovjek vojnik. Jučer sjedimo mi u gostionici, a moja pola kao da je iznenada iskočila baš pred oči, nabućila se, pa on gleda ispod oka, srdi se. Odavno mi već sada ne gleda ravno u oči, nego samo kad se jako napije ili kad se raznježi; no jučer me je koja dva puta pogledao tako da su me prošli trnci. Ali ja kanim sutra naći novčanik, a dotad ću još večeras bančiti s njim.

– Zašto ga toliko mučite?! – poviče knez.

– Ne mučim ga, kneže, ne mučim – prihvati Lebedev vatreno – ja njega iskreno volim i... poštujem; a sada, vjerovali vi ili ne vjerovali, još mi je i draži; još sam ga više počeo cijeniti.

Lebedev je sve to izgovorio tako ozbiljno i iskreno da se knez i razgnjevio.

– Volite ga, a tako ga mučite! Molim vas, ta već tim samim što vam je tako pred oči položio nestalu stvar, pod stolicu i u kaput, već tim samim kazuje vam ravno da se ne prenemaže lukavo, nego vas prostodušno moli za oproštaj. Čujete li: moli vas za oproštaj! Uzda se, dakle, u nježnost vaših čuvstava, vjeruje, dakle, u vaše prijateljstvo prema njemu. A vi do tolikoga poniženja dovodite ovakvoga... prepoštenoga čovjeka!

– Prepoštenoga, kneže, prepoštenoga! – prihvati Lebedev i oči mu zablistale. – I baš ste samo vi, najplemenitiji kneže, mogli izreći takvu pravu riječ! Zbog toga sam ja i odan vama čak do obožavanja, sve ako sam i izgnjio od različitih opačina! Odlučeno je! Pronalazim novčanik odmah, ovoga časa, a ne sutra; evo ga, vadim pred vašim očima; evo ga; evo i svih novaca; evo uzmite, najplemenitiji kneže, uzmite i spremite do sutra. Sutra ili prekosutra uzet ću ga; a znate, kneže, očito je da su novci ležali negdje u vrtu pod kamečkom prve noći kad su nestali, što mislite?

– Pazite, nemojte mu govoriti tako ravno u oči da ste našli novčanik. Neka jednostavno sam vidi da u poli više ničega nema, pa će razumjeti.

– Zar tako? A ne bi li bilo bolje reći da sam našao, i pričiniti se da dosad nisam slutio?

– N-ne – zamisli se knez – n-ne, sada je već prekasno; to je opasnije; zaista, bolje je da ne govorite! A s njim budite ljubazni, no... nemojte se odviše prenemagati, i... i... znate...

– Znam, kneže, znam, to jest, znam da možda i neću izvršiti; jer tu treba imati takvo srce kakvo je vaše. A uz to je i on razdražljiv i povodljiv, odviše je počeo sada biti katkad ponosan prema meni; čas se kmezi i grli, čas započinje odjedanput ponižavati i da prezirno se podrugivati; a ja ću onda baš posebno isticati polu, he-he! Doviđenja, kneže, jer ja vas očito zadržavam i smetam, što se kaže, najzanimljivijim čuvstvima...

– No za Boga miloga, neka bude tajna kao prije!

– Tihim koracima, tihim koracima!

Stvar je bila, doduše, završena, ali kneza je morila briga gotovo jače nego prije. Nestrpljivo je očekivao sutrašnji sastanak s generalom.

IV
Rok je bio urečen u dvanaest sati, no knez je sasvim iznenada zakasnio. Kad se vraćao kući, zatekao je generala gdje ga očekuje. Na prvi je pogled opazio da je zlovoljan, a možda baš zato što je morao čekati. Knez se ispriča i brže sjedne, ali nekako začudo plaho, kao da mu je gost od porculana i on se svaki čas boji da ga ne bi razbio. Prije nije nikad bio snebljiv s generalom, pa mu nije ni na pamet padala neprilika. Ubrzo razabra knez da je to sasvim drugačiji čovjek nego jučer: umjesto smetnje i rastresenosti izvirivala je neka neobična suzdržanost; moglo se zaključiti da je to čovjek koji se napokon odlučio na nešto. No spokoj je bio više vanjski nego zbiljski. Svakako je gost bio otmjen i neusiljen, premda i s nekom suzdržanom dostojanstvenošću; isprva se vladao prema knezu čak i kao malo milostivo – baš onako kako znaju ponekad biti otmjeno neusiljeni neki ponosni ljudi kad budu nepravo uvrijeđeni. Govorio je ljubazno, ali i s nekom sjetom u izgovoru.

– Vaša knjiga, koju sam onomad uzajmio od vas – mahne on glavom na knjigu koju je donio te je ležala na stolu. – Hvala vam.

– Ah, da; jeste li pročitali taj članak, generale? Kako vam se svidio? Zanimljiv je? – razveselio se knez što može što prije započeti sporedniji razgovor.

– Zanimljivo je, hajde de, ali je grubo i, dakako, besmisleno. Možda je i laž na svakom koraku.

General je govorio odrješito, pa i malo otezao riječi.

– Ah, to vam je prostodušna pripovijest; pripovijest starog vojnika očevica o boravku Francuza u Moskvi; neke su stvari divne. Osim toga su svi takvi zapisi očevidaca dragocjeni, bilo tko bio očevidac. Zar nije istina?

– Da sam urednik, ne bih bio to tiskao; što se pak tiče općenito zapisa očevidaca, prije će ljudi povjerovati priprostomu lažljivcu koji je šaljivac, nego čovjeku dostojnom i zaslužnom. Znam ja neke zapise o dvanaestoj godini koji su... Odlučio sam, kneže, otići iz te kuće – iz kuće gospodina Lebedeva.

General pogleda kneza važnim pogledom.

– Vi imate svoj stan, u Pavlovsku, kod... kod vaše kćeri... – izgovori knez, ne znajući što bi rekao. Sjetio se da je general i došao zbog savjeta u iznimnom poslu o kojemu mu ovisi sudbina.

– Kod svoje žene; drugim riječima, svoj stan i u kući moje kćeri.

– Oprostite, ja...

– Iz Lebedevljeve kuće odlazim zato, mili kneže, jer sam prekinuo s tim čovjekom; prekinuo sam sinoć, a kajem se što nisam i prije. Ja iziskujem poštovanje, kneže, i želim ga zadobivati i od onih kojima poklanjam, što se kaže, srce svoje. Kneže, ja često poklanjam svoje srce i gotovo svagda budem prevaren. Taj čovjek nije dostojan moga poklona.

– U njemu ima mnogo neurednosti – primijeti knez suzdržano – i neke crte... ali u tome se svemu primjećuje srce, lukava, a katkad i dosjetljiva pamet.

Finoća izražaja i smjeran ton očito su polaskali generalu, premda je sve još pogledavao katkada s nenadanom nepovjerljivošću. No knežev je ton bio tako prirodan i iskren da nije mogao sumnjati.

– Da, u njega ima i dobrih osobina – prihvati general – to sam ja prvi objavio kad sam tomu stvoru gotovo poklonio svoje prijateljstvo. Ta ne treba meni njegova kuća i njegova gostoljubivost, kad imam svoju vlastitu obitelj. Ne pravdam ja svoje opačine; ja sam nesuzdržan; pio sam s njime vino, a sada to možda oplakujem. Ali nisam se valjda jedino zbog pića (oprostite, kneže, grubost iskrenosti u razdraženoga čovjeka), nisam se jedino zbog pića združio s njim! Mene su baš zadobile osobine, kako vi kažete. No sve do neke granice, pa i osobine; a ako je on drzak te odjedanput u oči tvrdi da je dvanaeste godine, još dok je bio dijete, kao mališan, izgubio lijevu nogu i pokopao je na Vaganjkovskom groblju u Moskvi, to već prelazi granicu, javlja se nepoštovanje, iskazuje se bezobraznost...

– Možda je bila samo šala za veseli smijeh.

– Razumijem. Nevina laž za veseli smijeh, makar bila i gruba, ne vrijeđa čovječje srce. Gdjekoji i laže, ako vas volja, jedino od prijateljstva, da razveseli subesjednika; no ako izviruje nepoštovanje, ako tko možda baš takvim nepoštovanjem želi pokazati da mu je vaše društvo teret, onda preostaje plemenitu čovjeku samo da se odvrati i prekine drugovanje, a uvreditelja da stjera onamo gdje mu je mjesto.

General je čak i pocrvenio dok je to govorio.

– Pa Lebedev i nije mogao biti dvanaeste godine u Moskvi; premlad je za to; to je smiješno.

– Prvo to; no recimo da se već mogao roditi onda; ali kako smije tvrditi u oči, da je francuski chasseur[57] uperio na njega top i odbio mu nogu, tako za šalu, da je on podigao tu nogu i odnio je kući, onda je pokopao na Vaganjkovskom groblju, te kaže da je nad njom postavio spomenik, s natpisom s jedne strane: »Ovdje je pokopana noga koleškoga sekretara Lebedeva«, a s druge strane: »Počivaj, mili praše, do radosnog uskrsnuća« i da naposljetku služi svake godine za nju panihidu (to je već svetogrđe) i zbog toga putuje svake godine u Moskvu. A za dokaz me poziva u Moskvu da pokaže i grob, i čak na Kremlju onaj isti francuski top koji je dopao u plijen; tvrdi da je jedanaesti od ulaznih vrata, francuski falkonet starinskog tipa.

– A uz to su mu obje noge čitave, vidi se! – nasmije se knez. Uvjeravam vas da je to nevina šala, ne srdite se!

– No, dopustite da i ja to razumijem; što se tiče nogu koje se vide – recimo da to još nije sasvim nevjerojatno; on tvrdi da mu je noga od Černosvitova...

– Ah, da, vele da s nogom od Černosvitova možeš igrati.

– Znam dobro; kad je Černosvitov pronašao svoju nogu, odmah je dotrčao k meni da mi je pokaže. Ali Černosvitovljeva je noga pronađena kudikamo kasnije... I uz to tvrdi da ni njegova pokojna žena za svega im bračnoga života nije znala da on, muž njezin, ima drvenu nogu.

»Ako si ti«, kaže on kad sam mu primijetio sve nezgrapnosti, »ako si ti dvanaeste godine bio Napoleonov paž, dopusti i meni da pokopam nogu na Vaganjkovskom groblju.«

I general kao da se malko zbunio, ali u taj je isti tren pogledao kneza sasvim uznosito i zamalo da nije podrugljivo.

– Recite sve, kneže – otegne osobito tečno – samo recite. Ja sam milostiv, govorite sve: priznajte kako vam je smiješna i sama misao što pred sobom gledate čovjeka u njegovu istinskom poniženju i... suvišnosti, a u isti mah čujete da je taj čovjek bio osobni svjedok... velim događajima. Nije vam on još ništa... nabrbljao?

– Nije; nisam ništa čuo od Lebedeva – ako vi govorite o Lebedevu...

– Hm!... ja sam mislio protivno. Zapravo smo i zapodjenuli jučer razgovor baš u povodu toga... čudnoga članka u arhivi. Primijetio sam da je nezgrapan, a kako sam ja sam bio osobni svjedok... vi se smješkate, kneže, vi mi gledate u lice?

– Ne-ne, ja...

– Ja sam mladolik – otezao je general riječi – ali sam po godinama nešto stariji nego što se zaista činim. Dvanaeste godine bilo je meni desetak ili jedanaestak godina. I sam ne znam pravo svoje godine. U osobniku su mi smanjene godine; i samomu mi je bila slabost da sam za cijeloga života pomlađivao sebe.

– Uvjeravam vas, generale, ne smatram nikako čudnim što ste dvanaeste godine bili u Moskvi... i dakako, vi možete pripovijedati... isto onako kao i svi koji su bili. Jedan od naših autobiografa započinje svoju knjigu baš time da su dvanaeste godine u Moskvi francuski vojnici kruhom hranili njega, napršče.

– Eto vidite – milostivo odobri general – moja zgoda nadilazi, dakako, obične zgode, ali nema u njoj ničega neobičnoga. Vrlo se često istina čini nemogućom. Kamer-paž! Čudno je slušati to, dakako. No zgoda s dječakom od dvanaest godina objašnjava se možda baš njegovom dobi. S dječakom od petnaest godina ne bi toga već bilo, i svakako je tako, jer da mi je bilo petnaest godina, ja ne bih onoga dana, kad je Napoleon ušao u Moskvu, bio pobjegao iz naše drvene kuće u Staroj Basmanci, od moje majke koja je zakasnila otputovati iz Moskve te je drhtala od straha. Da mi je bilo petnaest godina, bio bih se uplašio, a s deset godina nisam se ničega ustrašio, nego sam se progurao kroz svjetinu čak do dvorskih stuba kad je Napoleon sjahivao s konja.

– Vi ste bez sumnje dobro primijetili da se baš s deset godina možeš ne uplašiti... – odobri mu knez, a plašila ga i mučila misao da će za jedan tren pocrvenjeti.

– Bez sumnje, a sve se zbilo tako priprosto i prirodno kako se može zbiti samo u zbilji; da se toga prihvatio romanopisac, nagomilao bi svakojakih izmišljotina i nevjerojatnosti.

– I jest tako! – klikne knez. – Ta je misao zaprepaštavala i mene, pa još i nedavno. Znam jedno istinito ubojstvo zbog sata – sada je već u novinama. Da je to izmislio pisac – odmah bi poznavatelji narodnog života i kritičari zaviknuli da je nevjerojatno, a kad to u novinama pročitate kao činjenicu, osjećate da baš po takvim činjenicama učite rusku zbilju. Vi ste to lijepo primijetili generale – završi knez vatreno, silno radostan što je izmaknuo očitoj rumeni na licu.

– Zar nije istina? Zar nije istina? – uzvikne general, pa mu i oči zablistale od zadovoljstva. – Mališ, dječak koji ne razumije opasnost, progurava se kroz svjetinu da vidi sjaj, uniforme, pratnju i napokon velikana o kojem su mu toliko pripovijedali. Jer onda su svi nekoliko godina redom jedino o njemu i pripovijedali. Svijet je bio pun toga imena; ja sam ga, što se kaže, usisao s mlijekom. Kad je Napoleon prolazio dva koraka od mene, iznenada je razabrao moj pogled; bio sam u plemićkoj odori, odijevali su me lijepo. Ja jedini ovakav, u toj svjetini, priznajte sami...

– Nema sumnje, to ga je moralo iznenaditi i dokazalo mu je da nisu svi otišli, nego su ostali i plemići s djecom.

– Baš tako, baš tako! On je želio privući boljare! Kad je bacio na mene svoj orlovski pogled, valjda su mu moje oči bljesnule za odgovor. »Voilà un garçon bien éveillé! Qui est ton père?«[58] Odgovorih mu odmah i gotovo mi je zapinjao dah od uzbuđenosti: »General koji je poginuo na bojnom polju za domovinu.« »Le fils d'un boyard et d'un brave par-dessus le marché! J'aime les boyards. M'aimes-tu, petit?«[59] Na to brzo pitanje odgovorio sam isto tako brzo: »Rusko srce zna i u neprijatelju svoje domovine razabrati velikana!« To jest, zapravo se ne sjećam jesam li se doslovce izrazio tako... bio sam dijete... ali smisao je zacijelo bio taj! Napoleon se prenerazio, razmislio i rekao svojoj pratnji: »Volim ponos toga djeteta! No ako svi Rusi misle kao to dijete, to...« Nije dovršio, nego je ušao u dvor. Ja se odmah umiješao u pratnju i potrčao za njim. U pratnji se već rastapali preda mnom i gledali me kao miljenika. Ali sve je to samo protrenulo... Sjećam se samo da je car, kad je ušao u prvu dvoranu, zastao odjedanput pred slikom carice Katarine, dugo je zamišljen gledao, izgovorio naposljetku: »To je bila velika žena« – i prošao. Za dva dana svi su me već znali u dvoru i u Kremlju i zvali me »le petit boyard«. Odlazio sam kući samo na noćište. Kod kuće gotovo da polude. Za dva dana još umro Napoleonov paž, baron de Basencourt, koji nije podnio vojnu. Napoleon se sjetio mene; uzeli me, doveli, pa, ne kazujući ništa, probali mi mundir pokojnika koji je bio dječak od dvanaestak godina, a kad su me doveli u mundiru k caru i on mi klimnuo glavom, rekoše mi da sam udostojen milosti i imenovan pažem njegova veličanstva. Volio sam to i zaista sam odavno već gajio žarku simpatiju za njega... no, i osim toga, priznajte, sjajan mundir, a to je djetetu mnogo... Bio sam u tamnozelenom fraku, s dugim i uskim polama; zlatna dugmeta, crveni traci na rukavima sa zlatnim vezom, visoka, uspravna, otvorena ogrlica, izvezena zlatom, vezivo na polama; tijesne bijele hlače od losove kože, bijeli svileni prsluk, svilene čarape, cipele sa zaponkama... a kad bi car izjahivao i ja bio u pratnji, visoke čizme. Položaj nije, doduše, bio sjajan, i već su se slutile silne nevolje, ali na etiketu su pazili koliko su god mogli, i još s tim točnije što su se jače slutile te nevolje.

– Jest, dakako – promrmlja knez gotovo zbunjena lica – vaši bi zapisi bili... iznimno zanimljivi.

General je, dakako, pripovijedao ono što je još jučer pripovijedao Lebedevu; govor mu je, dakle, tekao; ali onda on opet pogleda kneza nepovjerljivo ispod oka.

– Moji zapisi – izgovori još s većim ponosom – da napišem svoje uspomene? To mene ne primamljuje, kneže! Ako vas volja, moje su uspomene već napisane, no... leže kod mene u ladici. Neka onda kad mi zemljom zaspu oči, neka se onda objave, pa će bez sumnje prevesti i na druge jezike, ne zbog njihove literarne vrijednosti, ne, nego zbog važnosti nadasve silnih činjenica kojima sam ja bio očit svjedok, makar i djetetom; ali tim više: kao dijete sam ja proniknuo, što se kaže, u najintimniju spavaću sobu »velikoga čovjeka«! Slušao sam noćima stenjanje toga »velikana u nesreći«, nije se on mogao žacati da ne stenje i ne plače pred djetetom, premda sam ja već razumijevao da je njegovim mukama razlog – šutnja cara Aleksandra.

– Da, on je pisao pisma... i nudio mir... – odobri mu knez plaho.

– Mi zapravo ne znamo kakve je baš ponude slao, ali je pisao svaki dan, svaki sat i pismo za pismom! Strahovito se uzrujavao. Jedne noći, kad smo bili sami, poletio sam u suzama k njemu (oh, ja sam ga ljubio!): »Zamolite, zamolite cara Aleksandra za oproštaj!« zaviknuo sam mu. To jest, trebao sam mu reći: »Pomirite se s carem Aleksandrom«, no ja sam kao dijete naivno iskazao svu svoju misao. »O, dijete moje!« odgovori on – hodao je gore-dolje po sobi – »o, dijete moje!« Kao da nije primjećivao tada da je meni deset godina, pa je čak i volio razgovarati sa mnom. »O, dijete moje, ja sam voljan ljubiti noge caru Aleksandru, ali zato kralju pruskomu, ali zato caru austrijskomu, oh, njima vječna mržnja i... naposljetku... ti ne razumiješ ništa o politici!« Kao da se odjedanput sjetio s kim govori, i zašutio, ali iz očiju su mu još dugo vrcale iskre. No, da ja opišem sve te činjenice – a ja sam bio svjedok i najvećim zgodama – da ih izdam sada, svi kritičari, sve te književne taštine, sve te zavisti, stranke i... neću, hvala lijepa!

– Što se tiče stranaka, vi ste, dakako, dobro primijetili i ja se slažem s vama – odgovori knez tiho, pošto je pošutio časak. – Ja sam, evo, tek nedavno pročitao Charrasovu[60] knjigu o bitki kod Waterlooa. Knjiga je očito ozbiljna i stručnjaci tvrde da je napisana s iznimnim znanjem. Ali na svakoj stranici izviruje radost zbog poniženja Napoleonova, pa kad bi se mogao Napoleonu poreći čak i svaki trag talenta i u drugim vojnama, čini se da bi se Charras iznimno veselio tomu; a to već ne valja u takvom ozbiljnom djelu jer je strančarstvo. Jeste li veoma bili zabavljeni tada svojom službom kod... cara?

General je bio oduševljen. Kneževa je primjedba svojom ozbiljnošću i prostodušnošću razmela posljednje ostatke njegove nepovjerljivosti.

– Charras! Oh, ja sam se i sam zgražao! Odmah sam onda pisao njemu, no... zapravo se ne sjećam sada. Vi pitate jesam li bio zabavljen službom? O, nisam! Bio sam prozvan pažem, ali nisam to ni onda smatrao ozbiljnim. Uz to je Napoleon jako brzo izgubio svaku nadu da će pridobiti Ruse, pa bi, dakako, zaboravio bio i na mene kojega je privukao k sebi radi politike, da... da me nije zavolio osobno, to smijem reći sada. A mene je srce privlačilo njemu. Nisu iziskivali od mene nikakvu službu: morao sam katkad dolaziti u dvor i... na konju pratiti cara na šetnjama. To je sve. Jahao sam dobro. On je izjahivao prije objeda, a u pratnji su mu bili obično Davoust, ja, mameluk Roustan[61]...

– Constant – izlanut će odjednom knez.

– N-nije, Constanta nije bilo onda; bio je tada otišao s pismom... carici Joséphini; ali umjesto njega su bila dvojica ordonansa, nekoliko poljskih ulana... no, to je bila cijela pratnja, osim generala, razumije se, i maršala, koje je Napoleon vodio sa sobom da s njima pregledava teren, položaj vojskama, da se savjetuje... Najviše je uz njega bio Davoust, sjećam ga se kao danas: golem, debeo, hladnokrvan čovjek s naočalama, s neobičnim pogledom. S njim se car najviše i savjetovao. Cijenio je njegove misli. Sjećam se, savjetovali su se već nekoliko dana: Davoust je dolazio i izjutra i navečer, često su se čak i prepirali; naposljetku kao da je počeo Napoleon pristajati. Bili su njih dvojica sami u kabinetu, a ja treći, gotovo me nisu ni opazili. Odjedanput Napoleonov pogled pao slučajno na mene, čudna mu misao zatitrala u očima. »Dječače!«, reče on meni iznenada. »Što misliš ti: ako ja primim pravoslavlje i oslobodim vaše kmetove, hoće li Rusi pristati uz mene ili neće?« – »Nikada!«, zaviknuo sam s negodovanjem. Napoleon se zapanjio. »U očima toga dječaka, kako su se zasjale od patriotizma«, reče on, »pročitao sam mišljenje cijeloga ruskoga naroda. Okanite se, Davoust! Sve su to fantazije! Razložite svoj drugi plan!«

– Da, ali i taj je plan bio silna misao! – reče knez s očitim interesom. – Vi, dakle, pripisujete taj plan Davoustu?

– Oni su se barem savjetovali. Misao je dakako bila napoleonska, orlovska misao, ali i drugi je plan bio također misao... To je bio baš onaj znameniti »conseil du lion«,[62] kako je sâm Napoleon nazvao taj savjet Davoustov. Sastojao se u tome da se zatvori u Kremlju s cijelom vojskom, da posagrađuje baraka, da se opkopa utvrdama, da razmjesti topove, da poubija što više konja i nasoli im meso; da dobavi i napljačka što više žita i da prezimi do proljeća; a na proljeće da se probije kroz Ruse. Taj je plan silno zanio Napoleona. Jahali smo svaki dan oko kremaljskih zidina, a on je pokazivao gdje treba rušiti, a gdje graditi lunete, gdje raveline, gdje niz stražarnica – pogled, brzina, udar. Sve je najzad bilo riješeno: Davoust zaokupio neka se odluči konačno. Opet su bili nasamo, a ja treći. Opet Napoleon skrstio ruke i ushodao se po sobi. Nisam se mogao se otrgnuti od njegova lica, srce mi kucalo. »Ja idem«, reče Davoust. »Kamo?« upita Napoleon. »Soliti konjetinu«, reče Davoust. Napoleon zadršće, odlučivala se sudbina. »Dijete«, reče on odjedanput meni, »što misliš ti o našoj nakani?« Razumije se, zapitao me je onako kako se katkad čovjek najvećega uma obraća u posljednji časak licu ili naličju na novcu. Umjesto Napoleonu, obratio se ja k Davoustu i rekao mu kao po nekom nadahnuću: »Kidajte vi, generale, što prije kući!« Njegov plan je pao u vodu. Davoust slegao ramenima i šapnuo kad je izlazio: »Bah! Il devient supersticieux!«[63] A sutradan se odredilo da kreću.

– Sve je to iznimno zanimljivo – izgovori knez silno tiho – ako je sve to bilo ovako... to jest, ja bih rekao... požuri se da se popravi.

– O, kneže! – uzvikne general, toliko opijen svojom pripoviješću da možda ne bi mogao zastati više ni pred najvećom neopreznošću – vi kažete: »ako je sve to bilo!« No bilo je još više, uvjeravam vas bilo je kudikamo više! Sve su to samo jadne, političke činjenice No kažem vam opet, bio sam svjedok noćnim suzama i jecajima toga velikana; a to nije nitko vidio osim mene! Istina je, pred kraj nije više plakao, nije imao suza, nego je samo jecao katkada; ali na lice mu je sve jače i jače padao kao neki mrak. Kao da ga je već vječnost zasjenjivala svojim mračnim krilom. Katkad smo obnoć provodili cijele sate sami, šuteći – mameluk je Roustan hrkao u susjednoj sobi; veoma je tvrdo spavao taj čovjek. »Zato je on vjeran meni i dinastiji«, govorio je o njemu Napoleon. Jedanput me je morila silna bol i on iznenada opazio suze u mojim očima; pogledao me ganut: »Ti me žališ!« uzviknuo je. »Ti me, dijete, žališ, a možda će me požaliti još i drugo dijete, moj sin, le roi de Rome;[64] svi drugi, svi drugi me mrze, a braća će me prva izdati u nesreći!« Zaridao sam i poletio k njemu; sad nije izdržao ni on; zagrlili se mi i suze nam se smiješale. »Napišite, napišite pismo carici Joséphini!« zaridao sam mu. Napoleon se trgnuo, razmislio i rekao mi: »Spomenuo si mi treće srce koje me ljubi; hvala ti, prijatelju moj!« Smjesta je sjeo i napisao Josephini ono pismo s kojim je odmah sutradan otpravljen Constant.

– Jako ste lijepo učinili – reče knez. – Usred zlih misli naveli ste ga na dobro čuvstvo.

– Baš to i jest, kneže, i kako vi to krasno tumačite, u skladu s vašim vlastitim srcem! – klikne general oduševljeno, a začudo, u očima mu zablistale istinske suze. – Jest, kneže, jest, to je bio veličanstven prizor! I znate, zamalo te nisam otišao za njim u Pariz, pa bih, dakako, otišao s njim na »vrući otok zatočenja«, ali nažalost – naši su se udesi rastali! Razišli smo se: on na vrući otok, gdje se možda bar jedanput, u času teškoga jada, sjetio suza bijednoga dječaka koji ga je grlio i oprostio se s njim u Moskvi; a mene otpravili u kadetsku školu, gdje sam našao samo muštranje, prostaštvo svojih kolega i... Žalibože, sve je nestalo netragom! »Neću te otimati majci i ne vodim te sa sobom«, rekao mi je na dan uzmaka, »ali bih želio učiniti štogod za tebe.« Sjedao je već na konja. »Napišite mi štogod u album moje sestre, za uspomenu«, izrekoh u strahu, jer je bio jako zlovoljan i mračan. On se vrati, zaište pero, uze album i zapita me kad je već držao pero: »Koliko je godina tvojoj sestri?« – »Tri godine«, odgovorim ja. – »Petite fille alors.«[65] I zapisao mi je u album:

»Ne mentez jamais!«

»Napoléon, votre ami sincère«.[66] Ovakav savjet i u ovakav čas, priznajte i sami, kneže!

– Jest, to je znamenito.

– Taj je listić u zlatnom okviru pod staklom visio kod moje sestre za cijeloga njezina života u gostinskoj sobi, na najvidljivijem mjestu, sve do njezine smrti – umrla je pri porođaju; gdje je taj list sada – ne znam... no... ah, Bože moj, već su dva sata! Kako sam vas zadržao, kneže! To je neoprostivo.

General ustane.

– O, naprotiv! – promrmlja knez. – Tako ste me zaokupili i... napokon... tako je zanimljivo! Jako sam vam zahvalan!

– Kneže! – reče general, opet mu stišćući ruku da ga je zaboljela, i uporno ga gledajući blistavim očima, kao da se odjedanput osvijestio i kao da se zapanjio od neke nenadane misli. – Kneže! Vi ste toliko dobri, toliko prostodušni da je meni katkad i žao vas. Ja vas gledam s ganućem; o, blagoslovio vas Bog! Neka vam život započne i procvate... u ljubavi. A moj je život završen! O, zbogom, zbogom!

Izađe brzo, a lice zakrio rukama. U iskrenost njegova uzbuđenja nije knez mogao sumnjati. Razumio je također da je starac otišao sav omamljen od svoga uspjeha; ali je ipak slutio da je to jedan starac od one vrste lažljivaca koji lažu doduše požudno i do neznani, ali i na toj najvišoj točki svoje omame ipak sumnjaju o sebi da im ne vjeruju, pa i ne mogu vjerovati. U sadašnjem svojem stanju mogao se starac osvijestiti, zastidjeti se preko mjere, posumnjati u kneza da ga neobično žali, uvrijediti se. »Nisam li ja učinio gore što sam ga naveo na toliki zanos?« zabrinuo se knez, i odjedanput se nije mogao suzdržati, nego se grohotom smijao cijelih deset minuta. Stade isprva prekoravati sebe zbog tog smijeha, ali je odmah shvatio da se nema za što prekoravati jer je beskrajno žalio generala.

Slutnje su mu se obistinile. Još te večeri dobio je čudno pisamce, kratko, ali odlučno. General mu je javljao da se i s njim rastaje zauvijek, da ga cijeni i zahvalan mu je, ali neće ni od njega primati »znakove žaljenja koji ponižavaju dostojanstvo ionako već nesretnu čovjeku«. Kad je knez čuo da se starac zatvorio kod Nine Aleksandrovne, gotovo se umirio za njega. No vidjeli smo već da je general počinio neki pokor i kod Lizavete Prokofjevne. Ne možemo ovdje iznositi podrobnosti, ali ćemo primijetiti ukratko: tomu je sastanku bila jezgra da je general uplašio Lizavetu Prokofjevnu i, gorkim aluzijama o Ganji, natjerao je u negodovanje. Otpravili su ga sa sramotom. Zato je i proveo takvu noć i takvo jutro, napokon je šenuo i istrčao na ulicu gotovo mahnit.

Kolja sve još nije potpuno razumio stvar i čak se nadao da će uspjeti s odrješitošću.

– No, kamo ćemo sada, što mislite, generale? – reče on. – Knezu nećete, s Lebedevim ste se posvađali, novca nemate, ja ih nikad nemam: eto, ostadosmo kratkih rukava, nasred ulice.

– Bolje i kratkih rukava nego nikakvih – promrmlja general. – Tom sam... dosjetkom uzbudio zanos... u oficirskom društvu... četrdeset i četvrte... Tisuću... osam stotina... četrdeset četvrte godine, da!... Ne sjećam se... O, ne spominji, ne spominji! »Gdje je moja mladost, gdje je moja svježina!« Kao što je kliknuo... tko je to kliknuo, Kolja?

– To je kod Gogolja, u Mrtvim dušama, tata – odgovori Kolja i pogleda oca plašljivo ispod oka.

– Mrtve duše! O, da, mrtve! Kad me pokopaš, napiši na grob:

 

»Ovdje leži mrtva duša!«
»Sramota me progoni!«

 

Tko je to kazao, Kolja?

– Ne znam, tata.

– Jeropjegova nije bilo! Jeroške Jeropjegova!... – poviče on bijesan, zastajući na ulici. – I to je sin, rođeni sin! Jeropjegov, čovjek koji mi je jedanaest mjeseci bio što i brat, za kojega sam na dvoboj... Knez Vigorjeckij, naš kapetan, kaže njemu pri čaši: »Gdje si ti, Griša, dobio svoj Anin red, daj reci!« – »Na bojnom polju za domovinu, eto gdje sam ga dobio!« – Ja vičem: »Bravo, Griša!« No, tu je nastao dvoboj, a zatim se vjenčao... s Marjom Petrovnom Su... Sutuginom i poginuo na bojištu... Tane je odskočilo od mojega križa na grudima i ravno njemu u čelo. »Dovijeka neću zaboraviti!« zaviknuo je i srušio se. Ja... ja sam služio pošteno, Kolja; služio sam plemenito, no sramota – »sramota mene progoni!« Ti i Nina doći ćete na grobak... »Bijedna Nina!« Nekada sam je, Kolja, zvao tako, odavno, još u prvo vrijeme, i ona je tako voljela... Nina, Nina! Što sam ja učinio od tvoga udesa! Zašto bi ti i ljubila mene, strpljiva dušo! U tvoje je majke anđeoska duša, Kolja, čuješ li, anđeoska!

– Ja to znam, tata. Tata, zlatni moj, hajde da se vratimo kući, k mami! Ona je trčala za nama! No, što ste stali? Kao da ne razumijete... No, što plačete?

Kolja je i sam plakao i ljubio ocu ruke.

– Ti mi ljubiš ruke, meni!

– Pa da, vama, vama! A kakvo je to čudo? Ta što ričete nasred ulice, a general ste, vojnik; ta hajdemo!

– Blagoslovio te Bog za to, mili dječače, što si smjeran bio prema sramotnomu... jest, prema sramotnomu starkelji, ocu svojemu... Da bio i u tebe isto takav dječak... le roi de Rome... O, »proklet, bio ovaj dom!«

– Ta što se to zapravo zbiva ovdje! – uzavri odjedanput Kolja. – Što se dogodilo? Zašto se nećete sada vratiti kući? Niste valjda poludjeli?

– Protumačit ću, protumačit ću ti... sve ću ti reći; ne viči, čut će svijet... le roi de Rome... O, gadi mi se, žalostim se!

»Gdje je grob tvoj, dadiljo!«

Tko je to kliknuo, Kolja?

– Ne znam, ne znam tko je kliknuo! Hajdemo kući odmah, odmah! Ja ću istući Ganju, ako želite... ali kamo ćete vi opet?

No general ga je vukao prema stubama jedne obližnje kuće.

– Kamo ćete vi? To su tuđe stube!

General sjeo na stube i sve vukao Kolju za ruku k sebi.

– Nagni se, nagni se! – mrmljao je. – Sve ću ti reći... sramota je... nagni se... uhom, uhom; reći ću ti u uho.

– Ta što vi to! – strašno se uplaši Kolja, ali ipak primakne uho.

– Le roi de Rome... – prošapće general, a kao da ga je spopala drhtavica.

– Što je?... Ta kakav vam se nadao le roi de Rome?... Što?

– Ja... ja... – prošapće opet general, sve se jače i jače hvatajući »svojemu dječaku« za rame – ja... hoću... ja tebi... sve, Marja, Marja... Petrovna Su-su-su...

Kolja se istrgne, uhvati generala za ramena i gledao ga je kao lud. Starac se sav zacrvenio, usne mu pomodrjele, sitna mu trzavica preletjela licem. Odjedanput se nagnuo i počeo polako padati Kolji na ruke.

– Kap! – dosjeti se Kolja naposljetku, i poviče da je odjeknulo cijelom ulicom.

V
Odista, Varvara je Ardalionovna u razgovoru s bratom pretjerala malo u točnosti svojih vijesti o kneževu snubljenju Aglaje Jepančine. Možda je kao bistra žena naslutila ono što će se zbiti u bliskoj budućnosti; možda ju je ogorčilo što se kao dim rasplinula sanjarija (u koju zapravo i sama nije vjerovala) i kao čovjek nije mogla uskratiti sebi zadovoljstvo da preuveliča nevolju i još više otrova ulije u srce bratu, kojega je uostalom ljubila iskreno i samilosno. No svakako od svojih prijateljica, Jepančinih, nije mogla dobiti takvih točnih vijesti; bile su samo aluzije, neizrečene riječi, prešućivanja, zagonetke. A možda su se Aglajine sestre i namjerno izbrbljale o čemu, da i same doznaju štogod od Varvare Ardalionovne; moglo je biti napokon i to da ni one nisu htjele uskratiti sebi žensko zadovoljstvo da bi malko podražile prijateljicu, makar i iz djetinjstva; ta nije moglo biti da za toliko vrijeme ne bi naslutile bar trunku njezinih namjera.

S druge strane, možda se varao i knez, premda je sasvim pravo govorio kad je uvjeravao Lebedeva da mu ne može ništa reći i da mu se nije dogodilo baš ništa posebno. I zaista, sa svima se zbilo kao nešto jako neobično: ništa se nije zbilo, a kao da se u isti mah zbilo veoma mnogo. Ovo je posljednje i naslutila Varvara Ardalionovna svojim pouzdanim ženskim instinktom.

No kako se dogodilo da su kod Jepančinih svi u jedan mah prionuli uz jednu i složnu misao da se s Aglajom zbilo nešto važno i da se odlučuje njen udes – to je jako teško valjano razložiti. Ali čim je sinula ta misao mahom u svih, odmah svi mahom stadoše tvrditi da su sve to zapazili već odavno i sve su jasno slutili; da je sve bilo jasno još od »bijednoga viteza«, pa i prije, samo onda još nisu željeli vjerovati u takvu nezgrapnost. Tako su tvrdile sestre; dakako, i Lizaveta je Prokofjevna prije svih naslutila i doznala sve, odavno ju je već »boljelo srce«, no bilo davno ili ne bilo, sada joj je misao o knezu odjedanput i suviše omrznula, zapravo zato što ju je sasvim bunila. Tu je bilo pred njom pitanje koje se mora odmah riješiti; ali ne samo da se nije moglo odmah riješiti, nego bijedna Lizaveta Prokofjevna nije znala ni zadati sebi to pitanje sasvim jasno, koliko se god trudila. Bila je teška stvar: »Valja li knez ili ne valja? Valja li sve to ili ne valja? Ako ne valja (u što nema sumnje), zašto zapravo ne valja? A ako možda i valja (što također može biti), zašto opet valja?« Sâm otac obitelji, Ivan Fjodorovič, razumije se, najprije se začudio, ali onda odjedanput priznao da se »bome i njemu za sve to vrijeme priviđalo nešto ovako, svaki mu se čas priviđalo!« Odmah je ušutio od ženina grozovita pogleda, ali ušutio je ujutro, a navečer, kad je bio nasamo sa ženom i morao opet govoriti, izrekao je iznenada i nekako posebno junačno nekoliko misli: »Pa što je zapravo?...« (Dalje je prešutio.) »Dakako, sve je to jako čudno, ako je samo istina, i da on ne poriče, no...« (Opet je prešutio.) »A u drugu ruku, ako se pravo promotri, knez je, Boga mi, jako divan momak i... i... naposljetku, ime je, plemensko naše ime, sve će to, što se kaže, nalikovati na podržavanje plemenskog imena, koje je bilo poniženo, to jest, u očima svijeta, s onoga gledišta, to jest, zato... dakako, svijet; svijet je svijet; no i knez nije ipak bez imetka, barem bez nekoga. Ima on... i... i... i...« (duga šutnja i odlučno zapinjanje.) Kad je Lizaveta Prokofjevna saslušala muža, planula je.

Prema njezinu je mišljenju sve to što se zbilo bila »neoprostiva i štoviše zlotvorska besmislica, neka fantastična slika, glupa i nezgrapna!« Ponajprije već zato jer je »taj knežić bolestan idiot, drugo, glupan, niti poznaje svijet, niti ima mjesta u svijetu: komu ćeš ga pokazati, kamo ćeš ga djenuti? Nekakav nedopustivi demokrat, nema ni čina i... i... što će reći Bjelokonska? A i zar smo mi Aglaji zamišljali i namjenjivali ovakvoga, ovakvoga muža?« Taj je posljednji argument, razumije se, bio glavni. Materinsko je srce drhtalo od te misli, polijevalo se krvlju i suzama, premda joj je u isti mah titralo u srcu nešto i odjedanput joj govorilo: »A zašto ne bi knez bio takav kakav vam treba?« A to uzvraćanje vlastitoga srca Lizaveti je Prokofjevnoj i bilo najnepriličnije.

Aglajinim se sestrama nekako svidjela misao o knezu; nije im se činila čak ni jako čudnom; jednom riječju, one bi mogle u jedan mah i sasvim pristati uz njega. Ali obje su odlučile šutjeti. Oduvijek se primjećivalo u obitelji: što god Lizaveta Prokofjevna upornije prianjala uzvraćati i opirati se u kojoj općoj i spornoj obiteljskoj stvari, to je jači mogao biti svima znak da se ona možda i slaže već s tom stvari. No Aleksandra Ivanovna nije mogla sasvim šutjeti. Mama ju je već odavno priznala za svoju savjetnicu te ju je sada svaki čas dozivala i iziskivala njezino mišljenje, a najviše uspomene, to jest: »Kako se dogodilo sve to? Zašto nije nitko vidio to? Zašto nisu govorili onda? Što je značio tada onaj gadni »bijedni vitez?« Zašto je osuđena ona jedina, Lizaveta Prokofjevna, da se brine o svemu, da sve primjećuje i naslućuje, a svi drugi prodaju zjake?« i tako dalje, i tako dalje. Aleksandra je Ivanovna isprva bila oprezna i samo je primijetila da joj se prilično valjanom čini mamina misao da se izbor kneza Miškina za muža jednoj od Jepančinih može učiniti svijetu jako podesnim. Malo se pomalo ražestila i dodala čak da knez nikako nije »glupančić« i nije nikad ni bio, a što se tiče značenja – Bog bi znao u čemu će biti za nekoliko godina značenje čestita čovjeka kod nas u Rusiji; ili u prijašnjim uspjesima, kojih mora biti u službi, ili u čem drugom? Na sve to je mama odbrusila odmah da je Aleksandra »slobodnjakinja i da je sve to njihovo prokleto žensko pitanje«. Zatim je za pola sata otišla u grad, a odande na Kameni ostrov, da nađe Bjelokonsku, koja se baš kao namjerno zatekla u to vrijeme u Petrogradu, ali će ubrzo otići. Bjelokonska je bila krsna kuma Aglajina.

»Starica« Bjelokonska saslušala je sva grozničava i očajna priznanja Lizavete Prokofjevne i nimalo je nisu ganule suze te smetene majke obitelji, nego ju je čak i podrugljivo pogledala. Bila je to strašna despotica; u prijateljstvu, pa i u najstarijem, nije mogla trpjeti jednakost, a Lizaveta je Prokofjevna smatrala odlučno svojom protégée, kao i prije trideset i pet godina, i nikako se nije mogla pomiriti s oštrinom i samostalnošću njezine važnosti. Primijetila joj uz drugo da su se, »čini se, svi oni tamo, po svojoj vazdanjoj navadi, predaleko zatrčali i od muhe su stvorili slona; koliko god slušala, nije se uvjerila da se kod njih zaista dogodilo išta ozbiljno: ne bi li bilo bolje pričekati dok ne bude još štogod; a knez je prema njezinu sudu čestit mlad čovjek, premda je bolestan, čudan i baš preneznatan. Najgore je to što on javno uzdržava ljubavnicu«. Lizaveta je Prokofjevna veoma dobro razumjela da se Bjelokonska malo srdi zbog neuspjeha Jevgenija Pavloviča, kojega je ona preporučila. Vratila se kući u Pavlovsk još razdraženija nego što je otišla, i odmah su svi izvukli, najviše zato što su »pomjerili pameću«, što se ama ni u koga ne radi tako, nego jedino u njih. »Što ste se užurbali? Što je nastalo? Koliko god ja promatrala, nikako ne mogu razabrati da je zaista nastalo štogod! Pričekajte dok ne nastane! Koješta se privida Ivanu Fjodoroviču, a zar će se od muhe stvarati slon?« I tako dalje, i tako dalje.

Zaključilo se, dakle, da se moraju umiriti, biti hladnokrvni i čekati. Ali žalibože, mir nije potrajao ni deset minuta. Prvi udar hladnokrvnosti nanijele su vijesti o onome što se zbilo za mamine odsutnosti na Kamenom ostrvu. (Lizaveta je Prokofjevna otišla onamo sutradan nakon toga kad im je knez došao u jedan noću umjesto u deset sati.) Na nestrpljivo ispitivanje majčino odgovarale su sestre veoma potanko, ponajprije »da se nije dogodilo baš ništa dok nje nije bilo«, da je knez došao, ali Aglaja dugo nije izašla k njemu, cijelih pola sata, onda je izašla, a kad je izašla, odmah je ponudila knezu da igraju šah; da knez u šahu ne zna ni krenuti, i Aglaja ga je odmah pobijedila; veoma se odobrovoljila i silno je postiđivala kneza za njegovu nevještinu, silno mu se smijala, tako da je žalost bila pogledati kneza. Zatim mu je ponudila da se kartaju duraka. Ali tu se dogodilo sasvim obratno: knez je u duraku bio tako jak, kao... kao profesor, igrao je majstorski; Aglaja je i varala, i podmetala karte, i pred njim krala njegove dobitke, a ipak je svaki put ostajala durakinja; kojih pet puta redom. Aglaja se strašno razbjesnjela, čak se sva zaboravila; počastila je kneza tolikim bockalicama i drzovitostima da se i on prestao smijati, i sav je problijedio kad mu je rekla naposljetku da »neće stupiti u tu sobu dok on tu bude sjedio, i da je ružno od njega što dolazi k njima, i još po noći, u jedan sat, nakon svega što se dogodilo«. Onda je zalupila vratima i otišla. Knez je otišao kao s pokopa, makar su ga one usrdno tješile. Odjedanput, četvrt sata nakon kneževa odlaska, dotrčala Aglaja odozgo na terasu, tako žurno da nije ni obrisala oči, a oči su joj bile uplakane; strčala je pak zato jer je došao Kolja i donio ježa. Sve su stale gledati ježa; na njihova pitanja odgovorio je Kolja da jež nije njegov i da on ide sada sa svojim prijateljem, drugim gimnazijalcem, Kostjom Lebedevim, koji je ostao na ulici i stidi se ući jer nosi sjekiru; i ježa i sjekiru kupili su maloprije od seljaka kojega su sreli. Ježa je seljak ponudio i prodao za pedeset kopjejaka, a oni su ga nagovorili da im proda i sjekiru jer je baš prilika, a i jako je lijepa sjekira. Sad odjedanput počela Aglaja silno navaljivati na Kolju da joj odmah proda ježa, sve se pomamila, Kolju je nazvala čak i Kolja dugo nije pristajao, ali najzad nije izdržao, nego je pozvao Kostju Lebedeva, koji je zaista ušao sa sjekirom i veoma se zbunio. No sada se odjedanput razabralo da jež i nije njihov, nego nekoga trećega dječaka, Petrova, koji je njima dvojici dao novac da mu kupe od nekoga četvrtog dječaka Schlosserovu povijest,[67] koju je taj prodavao povoljno jer mu je trebao novac; oni krenuli kupiti Schlosserovu povijest, ali nisu ustrajali, nego kupili ježa; i jež, dakle, i sjekira pripadaju onomu trećemu dječaku, pa mu ih oni sada i nose umjesto Schlosserove povijesti. No Aglaja je navalila toliko da su se najzad nakanili i prodali joj ježa. Čim je Aglaja dobila ježa, odmah ga uz Koljinu pomoć stavila u pletenu košaricu, pokrila ga ubrusom i počela moliti Kolju da odmah, nikuda ne zalazeći, odnese ježa knezu, od nje, i neka ga zamoli da primi ježa »za znak najdubljega poštovanja njezina«. Kolja radosno pristade i zadade riječ da će ga odnijeti, ali stade odmah zaokupljati: »Što znači jež i ovakav dar?« Aglaja mu odgovori da se to njega ne tiče. On joj odvrati da je uvjeren, tu ima neka alegorija. Aglaja se rasrdi i odbrusi mu da je deran i ništa više. Kolja joj odmah uzvrati: kad ne bi u njoj cijenio ženu, a osim toga i svoja načela, to bi joj odmah i dokazao da umije odgovarati na takvu uvredu. Završilo se uostalom time da je Kolja ipak u zanosu krenuo odnijeti ježa, a za njim potrčao i Kostja Lebedev; Aglaja nije otrpjela, nego kad je vidjela da Kolja prejako maše košaricom, zaviknula za njim s terase: »Molim vas, Kolja, nemojte ispustiti, golube!«, kao da se i nije maloprije svađala s njim; Kolja zastao, pa i on, kao da se nije svađao, odviknuo nadasve voljko: »Neću, neću ispustiti, Aglaja Ivanovna, ne brinite ništa!«, i potrčao opet što ga noge nose. Aglaja se nakon toga grohotom nasmijala i iznimno zadovoljna otrčala u svoju sobu, pa je nakon toga cio dan bila jako dobre volje.

Taj je glas sasvim zastrašio Lizavetu Prokofjevnu. Čemu, rekao bi? No očito ju je snašla takva volja. Uznemirila se iznimno, a glavno – jež, što znači jež? Što se tu ugovorilo? Što se razumijeva time? Kakav je to znak? Kakav je to telegram? A uz to se kod ispitivanja dogodio bijedni Ivan Fjodorovič te svojim odgovorom sasvim pokvario cijelu stvar. Prema njegovu sudu, nije tu bilo nikakva telegrama, a jež je – »jednostavno jež i samo to – osim ako jež znači prijateljstvo, zaboravljanje uvreda i pomirbu, jednom riječju, sve je to obijest, ali svakako nevina i oprostiva«.

Usput primjećujemo da je dobro i pogodio. Knez se vratio kući od Aglaje, ismijan i istjeran od nje, presjedio već oko pola sata u najmračnijem očaju, a odjedanput osvanuo Kolja s ježom. Odmah se razvedrilo nebo; knez kao da je uskrsnuo od mrtvih, ispitivao Kolju, pazio mu na svaku riječ, ispitkivao ga ponovo po deset puta, smijao se kao dijete i svaki čas stiskao ruke obojici dječaka koji su se smijali i vedro ga gledali. Pokazalo se, dakle, da mu Aglaja prašta i knez smije opet otići k njoj večeras, a njemu je to bilo ne samo glavno, nego i sve.

– Kakva smo mi još djeca, Kolja!... i... kako je to dobro što smo djeca! – klikne on napokon sav omamljen.

– Sve u svemu, ona je zaljubljena u vas, kneže, i ništa više! – odgovori Kolja s autoritetom i uvjerljivo.

Knez plane, ali ne odgovori ovaj put ni riječi, a Kolja je samo hihotao i pljeskao dlanovima; nakon časka se nasmije i knez, a zatim je sve do večeri svakih pet minuta gledao na sat je li prošlo mnogo vremena i je li još dugo do večeri.

Ali uzbuđenje je prevladalo: Lizaveta Prokofjevna nije naposljetku otrpjela, nego se odala časku svoje histerije. Iako su je odvraćali i muž i kćeri, poslala je odmah po Aglaju da joj zada posljednje pitanje i da od nje dobije najjasniji i posljednji odgovor. »Da sve završim u jedan mah i da svalim sa sebe, tako da ne bude više ni spomena!« »Inače«, izjavi ona, »neću poživjeti ni do večeri!« I sada se istom dosjetiše svi do kolike su besmislice dotjerali stvar. Od Aglaje nisu ništa postigli osim prijetvornog čuđenja, negodovanja, hihota i poruga knezu i svima koji je ispituju. Nakon toga je Lizaveta Prokofjevna legla u postelju i izašla samo na čaj, u ono vrijeme kad su očekivali kneza. Kneza je očekivala s trepetom, a kad je došao, gotovo ju je snašla histerija.

A knez je i sâm ušao plaho, gotovo pipajući, čudno se smješkao, zagledavao se svima u oči i kao da je sve zapitkivao, jer Aglaje opet nije bilo u sobi i on se odmah uplašio zbog toga. Te večeri nije bilo nikoga stranoga, bili su samo članovi obitelji. Knez Ščerbacki bio je još u Petrogradu, zbog zgode sa stricem Jevgenija Pavloviča. »Bar da se on zatekao ovdje i da je štogod kazao«, jadala je za njim Lizaveta Prokofjevna. Ivan je Fjodorovič sjedio iznimno zabrinuta lica; sestre su bile ozbiljne te su kao namjerno šutjele, Lizaveta Prokofjevna nije znala čime bi započela razgovor. Naposljetku je izgrdila energično željeznicu i pogledala kneza s odlučnim izazovom.

Nažalost, Aglaja nije izlazila i knez je propadao. Jedva tepajući i zbunjen, iskazao je mišljenje da je jako korisno popraviti željeznicu, ali Adelaida odjedanput prasne u smijeh i knez se opet pokunji. Baš u taj tren uđe Aglaja, spokojno i dostojanstveno, ceremonijalno uzvrati knezu naklon i svečano sjedne na prvo mjesto za okruglim stolom. Pogleda kneza ispitljivim pogledom. Svi shvatiše da je nastalo razrješenje svih nedoumica.

– Jeste li dobili mojega ježa? – zapita ona čvrsto i gotovo srdito.

– Dobio sam – odgovori knez crveneći se i zamirući.

– Onda odmah sada objasnite što mislite o tome? To je prijeko potrebno za mir mamin i cijele naše obitelji.

– Poslušaj, Aglaja... – usplahiri se general.

– To, to prelazi svaku granicu! – uplaši se odjedanput nečega Lizaveta Prokofjevna.

– Nema tu nikakvih granica, maman – odgovori kći oštro i odmah. – Ja sam danas poslala knezu ježa i želim znati njegovo mišljenje. Što je dakle, kneže?

– To jest, kakvo mišljenje, Aglaja Ivanovna?

– O ježu.

– To jest, ja mislim, Aglaja Ivanovna, vi želite doznati kako sam ja primio... ježa... da točnije kažem, što sam mislio... o toj pošiljci... Ježa, to jest... u takvom slučaju, mislim ja, jednom riječju...

Zadihao se i zašutio.

– No, niste mnogo rekli – pričeka Aglaja kojih pet sekundi. – Dobro je, voljna sam okaniti se ježa; ali veoma volim što mogu naposljetku završiti sve nedoumice koje su se zgrnule. Dopustite najzad da doznam od vas samog i osobno: snubite li vi mene ili ne snubite?

– Ah, Gospode! – istrglo se Lizaveti Prokofjevnoj.

Knez zadršće i uzmakne; Ivan se Fjodorovič ukoči; sestre se namršte.

– Ne lažite, kneže, govorite istinu! Zbog vas dosađuju meni čudnim ispitivanjem; ima li, dakle, to ispitivanje kakvu osnovu? No, dakle!

– Ja vas nisam snubio, Aglaja Ivanovna – izgovori knez i oživi u jedan mah. – No... vi znate i sami kako ja vas volim i kako vjerujem u vas... pa i sada...

– Ja vas pitam: prosite li vi mene ili ne prosite?

– Prosim – odgovori knez zamirući.

Nastade opće i silno kretanje.

– Sve ti to ne valja, mila moja – progovori Ivan Fjodorovič silno uzrujan. – To... to gotovo i ne može biti, ako je tako, Glaša... Oprostite, kneže, oprostite, dragi moj!... Lizaveta Prokofjevna! – obrati se on ženi za pomoć – treba proniknuti...

– Ja se odričem, ja se odričem! – zamaše Lizaveta Prokofjevna rukama.

– Ali dopustite, maman, da govorim i ja; ta i ja značim nešto u toj stvari: odlučuje se izniman časak u mojem udesu (Aglaja se izrazila upravo tako), i ja bih doznala i sama, a osim toga, volim što je pred svima... Dopustite, dakle, da vas zapitam, kneže: ako vi »gajite takve namjere«, čime zapravo mislite stvoriti moju sreću?

– Ne znam zaista, Aglaja Ivanovna, kako bih vam odgovorio; tu... što bih tu odgovarao? Pa i... treba li?

– Vi ste se, čini mi se, zbunili i zadihali; odahnite malo i saberite opet sile; ispijte čašu vode; ali odmah ću vam dati čaja.

– Ja vas volim, Aglaja Ivanovna, ja vas jako volim, ja vas jedinu volim i... molim vas, nemojte se šaliti, ja vas jako volim.

– No to je ipak važna stvar; mi nismo djeca i trebamo odlučno shvatiti stvar... Nastojte protumačiti sada kakav je vaš imetak.

– No-no-no, Aglaja! Što ti to! To ne valja, ne valja... – mrmljao je Ivan Fjodorovič preplašen.

– Sramota! – prošapće Lizaveta Prokofjevna glasno.

– Poludjela je! – isto tako glasno prošapće Aleksandra.

– Imetak... to jest novci? – začudi se knez.

– Jest.

– Ja... ja imam sada sto trideset i pet tisuća – promrmlja knez i zacrveni se.

– Samo? – glasno se i iskreno začudi Aglaja, a nimalo se ne zacrveni. – Ali ništa; osobito ako se štedi... Kanite li vi služiti?

– Želio sam položiti ispit za domaćeg učitelja...

– Jako zgodno; to će, dakako, uvećati naša sredstva. Mislite li postanete kamer-junker?

– Kamer-junker? Nisam nikako mislio na to, no...

No sada nisu obje sestre mogle izdržati, nego su prasnule u smijeh. Adelaida je već odavno bila primijetila u trzajima Aglajina lica znakove naglog, nesuzdržljivog smijeha koji je ona zasad još susprezala svom snagom. Aglaja pogleda oštro sestre, ali nije ni sama izdržala ni jedan čas, nego je udarila u najmahnitiji, gotovo histerični grohot; naposljetku je skočila i istrčala iz sobe.

– Ja sam i znala da je to jedino podsmijeh i ništa više! – uzvikne Adelaida. – Još od početka, od ježa.

– Ne, to ja neću dopustiti, neću dopustiti! – uskipi gnjevno Lizaveta Prokofjevna i poleti naglo za Aglajom. Za njom otrče odmah i sestre. U sobi ostadoše knez i otac obitelji.

– To, to... jesi li mogao zamisliti išta ovakvo, Lave Nikolajeviču? – oštro poviče general, očito ni sam ne znajući što bi rekao. Govori ozbiljno, ozbiljno!

– Ja vidim da me je Aglaja Ivanovna ismijavala – odgovori knez tužno.

– Pričekaj, brate; ja ću otići, a ti pričekaj... jer... protumači mi barem ti, Lave Nikolajeviču, barem ti: kako se dogodilo sve to i što sve to znači, u svoj, što se kaže, cjelini! Vidiš i sâm, brate – ja sam otac; ipak sam otac, zato i ne razumijem ništa; protumači mi barem ti!

– Ja volim Aglaju Ivanovnu; ona to zna i... čini se, odavno zna.

General slegne ramenima.

– Čudno, čudno!... I jako je voliš?

– Jako je volim.

– Čudno je, čudno meni sve to. To jest, takvo iznenađenje i udar, da... Vidiš, mili moj, ja ne govorim o imetku (premda sam se nadao da imaš više), no... meni je kćerina sreća... napokon... jesi li ti u stanju, što se kaže, stvoriti njoj... sreću? I... i... što je to: je li to od nje šala ili istina? To jest, ne od tebe, nego od nje?

Pred vratima se začuo glas Aleksandre Ivanovne; zvali su oca.

– Pričekaj, brate, pričekaj! Pričekaj i razmisli, a ja ću odmah... – izgovori on u žurbi i gotovo kao uplašen poleti na Aleksandrin zov.

Ugledao je ženu i kćer kako su grle pa jedna drugu polijeva suzama. Bile su to suze sreće, ganuća i pomirbe. Aglaja je ljubila majci ruke, obraze, usta; vatreno su se privijale jedna uz drugu.

– No eto, pogledaj je, Ivane Fjodoroviču, eto sada cijele nje! – reče Lizaveta Prokofjevna.

Aglaja okrene svoje sretno i uplakano lice s majčinih grudi, pogleda oca, nasmije se naglas, skoči k njemu, krepko ga zagrli i poljubi nekoliko puta. Onda opet poleti k majci, sasvim sakrije lice na njezinim grudima, da ga nitko ne vidi i odmah zaplače opet. Lizaveta je Prokofjevna pokrije krajem svojega šala.

– No, što je, što ti to radiš od nas, okrutna si ti djevojčica, prema svemu ovome, eto tako je! – izgovori ona, ali već radosno, kao da joj je odjednom lakše disati.

– Okrutna! Jest, okrutna! – prihvati iznenada Aglaja. – Tričava! Razmažena! Recite to tati. Ah, ta on je ovdje. Papa, vi ste to? čujte! – nasmije se kroz suze.

– Mila moja, idole moj! – ljubi joj ruku general koji se sav zasjao od sreće. (Aglaja mu nije otimala ruku.) – Ti dakle ljubiš toga mladića?

– Nipošto! Ne trpim ga... vašega mladića, ne trpim ga – bukne naglo Aglaja i digne glavu. – A ako se vi, papa, još jedanput usudite... ja vam ozbiljno kažem, čujte: ozbiljno vam kažem!

I zaista je govorila ozbiljno: sva se čak zacrvenjela i oči joj se blistale. Otac zapne i uplaši se, no Lizaveta mu Prokofjevna mahne iza Aglaje i on je razumio znak: »ne ispituj!«

– Ako je tako, anđele moj, onda, kako hoćeš, od volje ti; on je tamo sâm i čeka; ne bi li mu se natuknulo na fin način da ode?

General sad migne Lizaveti Prokofjevnoj.

– Ne, ne, to je već suvišno; pogotovo na »fin način«: otiđite sami k njemu; ja ću doći poslije, odmah. Hoću toga... mladića zamoliti za oproštaj jer sam ga uvrijedila.

– I jako uvrijedila – potvrdi Ivan Fjodorovič ozbiljno.

– Onda dakle... ostanite svi vi ovdje, a ja ću otići najprije sama, a vi dođite odmah za mnom, onoga časa; tako je bolje.

Došla ona već do vrata, ali se odjedanput vratila.

– Prasnut ću u smijeh! Umrijet ću od smijeha! – reče tužno. No toga se istoga časa okrene i potrči knezu.

– No, što je to? Što ti misliš? – izgovori Ivan Fjodorovič naglo.

– Bojim se izreći – odgovori Lizaveta Prokofjevna isto tako nagli – ali po mojem je sudu jasno.

– I po mojem je sudu jasno. Jasno kao dan! Voli.

– I ne samo da voli, nego je zaljubljena! – oglasi se Aleksandra Ivanovna. – Samo ne znam u što se zagledala!

– Bog je blagoslovio ako joj je takva sudbina! – prekrsti se Lizaveta Prokofjevna pobožno.

– Sudbina je dakle – potvrdi general – a sudbini ne možeš izmaći!

I svi pođoše u gostinsku sobu, a tu ih je opet čekalo iznenađenje.

Aglaja ne samo da nije udarila u smijeh kad je prišla knezu, kako se bojala, nego mu gotovo plaho rekla:

– Oprostite glupoj, nevaljanoj, razmaženoj djevojci (uhvatila ga za ruku) i budite uvjereni da vas svi mi cijenimo nadasve. A ako sam se usudila narugati vašoj krasnoj... dobroj prostodušnosti, oprostite meni tu obijest kao djetetu; oprostite što sam bila prionula uz nezgrapnost, koja dakako ne može imati ni najmanjih posljedica...

Te je posljednje riječi izgovorila Aglaja s naročitim naglaskom.

Otac, mati i sestre, svi stigoše u gostinsku sobu da sve to vide i čuju, i sve ih je prenerazila »nezgrapnost koja ne može imati ni najmanjih posljedica«, a još više ozbiljnost Aglajina kako je govorila o toj nezgrapnosti. Svi se zagledali znatiželjnim pogledom; no knez kao da nije razumio tih riječi, te je bio sretan, presretan.

– Zašto vi govorite tako – mrmljao je – zašto vi... molite... za oproštaj...

Htjede čak izreći kako nije vrijedan da njega mole za oproštaj. Tko bi znao, možda je opazio što znače riječi i »nezgrapnost koja ne može imati ni najmanjih posljedica«, ali kao nastran čovjek možda se i poradovao tim riječima. Svakako mu je već bio vrh blaženstva i samo to što će opet smjeti dolaziti k Aglaji, što će mu dopuštati da govori s njom, da sjedi s njom, da se šeta s njom, a tko bi znao, možda bi se on tim jedinim zadovoljio za sav život! (Toga zadovoljavanja kao da se u sebi i bojala Lizaveta Prokofjevna; ona ga je slutila: mnogo ga se bojala u sebi što ni sama nije umjela izgovoriti.)

Teško je zamisliti koliko je knez oživio i ojunačio se te večeri. Bio je tako veseo da je bilo veselje gledati ga – tako su poslije govorile Aglajine sestre. Raspripovijedao se, a to mu se nije dogodilo od onoga prijepodneva kad se prije pola godine prvi put upoznao s Jepančinima; nakon povratka u Petrograd bio je primjetljivo i namjerno šutljiv, te se još nedavno, pred svima, izlanuo knezu Ščerbackom da se mora suzdržavati jer nema pravo ponižavati misao time što je razlaže. Gotovo sam je i govorio cijele te večeri, i mnogo je pripovijedao; jasno je, radosno i potanko odgovarao na pitanja. Ali iz njegovih riječi nije ništa izvirivalo što bi nalikovalo na ljubavni razgovor. Sve su to bile tako ozbiljne, pa katkad i zakučaste misli. Razložio je čak i nekoliko svojih pogleda, svojih vlastitih tajnih promatranja, te bi sve to bilo i smiješno da nije tako »lijepo razložio«, kako su se poslije složili svi koji su ga slušali. General je, doduše, volio u razgovoru ozbiljne teme, no i on i Lizaveta Prokofjevna rasudiše u sebi da je tu već premnogo učenosti, pa se pred kraj večeri i snuždili. Ali knez je pred kraj dotjerao dotle da je ispripovijedao nekoliko vrlo smiješnih anegdota, kojima se sâm i smijao prvi, tako da su se drugi smijali više njegovu veselomu smijehu nego samim anegdotama. Što se pak tiče Aglaje, ona nije gotovo ni govorila cijele večeri; zato nije odustajala od slušanja Lava Nikolajeviča, pa i nije ga toliko slušala koliko ga je gledala.

– Sve ga gleda; očiju ne skida s njega; pazi mu na svaku rječcu; sve lovi, sve lovi! – govorila je poslije Lizaveta Prokofjevna mužu. – A da joj kažeš da ga voli, seli se sa svijeta!

– Što ćeš, sudbina! – slijegao je general ramenima, i dugo je još ponavljao tu riječ koja mu je bila omiljena. Dometnut ćemo da se njemu, kao poslovnu čovjeku, štošta nije sviđalo u svim tim sadašnjim prilikama, a najviše mu se nije sviđalo što je stvar nejasna; no i on je bio odlučio zasad šutjeti i da gledati... Lizaveti Prokofjevnoj u oči.

Veselo raspoloženje nije dugo potrajalo u obitelji. Odmah sutradan Aglaja se opet posvađala s knezom i tako je trajalo neprestano, za svih sljedećih dana. Po cijele se sate podrugivala knezu i zamalo ga nije prevraćala u lakrdijaša. Istina, sjedili su katkad po sat i po dva sata u domaćem vrtiću, u sjenici, ali se primjećivalo da knez za to vrijeme gotovo vazda čita Aglaji novine ili kakvu knjigu.

– Znate li – reći će mu jednom Aglaja, prekidajući čitanje novina – opazila sam da ste vi strašno neobrazovani; ništa ne znate dobro kad vas upitam: niti tko, niti koje godine, niti po kojem ugovoru. Vi ste jako jadni.

– Rekao sam vam da sam slabe učenosti – odgovori knez.

– A što je onda u vama? Kako da vas cijenim onda? Čitajte dalje; uostalom, ne treba, ne čitajte.

I opet je te iste večeri protrenulo nešto što je od nje bilo jako zagonetno svima. Vratio se knez Ščerbacki. Aglaja mu je bila jako ljubazna, mnogo ga ispitivala o Jevgeniju Pavloviču. (Knez Lav Nikolajevič nije još bio došao.) Odjedanput se knez Ščerbacki usudio nekako natuknuti o »bliskom i novom preokretu u obitelji«, o nekim riječima koje su bile izmakle Lizaveti Prokofjevnoj kako će možda opet morati odgoditi Adelaidinu svadbu pa da obje svadbe budu u jedan mah. Ne može se ni zamisliti kako je Aglaja planula na »sve to glupo nagađanje«, a uz drugo joj se istrgle riječi da »ona još ne kani odmjenjivati ničije ljubavnice«.

Te riječi preneraziše sve, ali najviše roditelje. Lizaveta je Prokofjevna u tajnom vijeću s mužem navaljivala da se moraju s knezom odlučno porazgovoriti o Nastasji Filipovnoj.

Ivan se Fjodorovič kleo da je sve to »puki istup« i da mu je uzrok u Aglajinoj »stidljivosti«; da knez Ščerbacki nije progovorio o svadbi, ne bi bilo ni istupa, jer Aglaja i sama zna, zna pouzdano, da je sve to puka kleveta pakosnih ljudi i da se Nastasja Filipovna udaje za Rogožina; a knez ne samo da nije tu u vezi, nego i nije ništa, pa nije nikad niti bio, ako će se već govoriti istinska istina.

A kneza ipak nije ništa bunilo i on je dalje bio blažen. O, dakako, on je primjećivao katkad u Aglajinim pogledima nešto mračno i nestrpljivo; ali je više vjerovao nečemu drugomu i mrak mu je nestajao sam od sebe. Kad je jedanput povjerovao, ništa ga više nije moglo pokolebati. Možda je bio i prespokojan; tako se barem činilo i Ipolitu, koji se jedanput slučajno sastao s njima u parku.

– No, nisam li vam tada rekao istinu da ste zaljubljeni? – započeo on, a pristupio knezu i zaustavio ga. Knez mu pruži ruku i čestita mu na »dobrom izgledu i zdravlju«. Bolesnik kao da se i sam ojunačio, kako je već prirođeno sušičavima.

Zato je i bio prišao knezu da mu kaže štogod zajedljivo o njegovu sretnom izgledu, ali se odmah smeo i počeo govoriti o sebi. Počeo se tužiti, tužio se mnogo i dugo i prilično zbrkano.

– Vi ne biste povjerovali – završi on – koliko su svi oni tamo razdražljivi, sitničavi, sebični, tašti, prosti; vjerujete li da su me primili jedino uz taj uvjet da što prije umrem, i sada su svi bijesni što ne umirem, nego mi je naprotiv bolje. Komedija! Okladio bih se da vi meni ne vjerujete.

Knez mu se nije htio protiviti.

– Katkada mislim čak i da se preselim opet vama – doda Ipolit nehajno. – Vi, dakako, ne smatrate da bi oni mogli primiti čovjeka radi toga da im svakako što prije umre?

– Ja sam mislio da su vas pozvali zbog kakvih drugih razloga.

– Eh! Ta vi ipak niste nimalo onako bezazleni kako kažu o vama! Sada nije vrijeme, ali ja bih vama inače štošta otkrio o tom Ganječki i o njegovim nadama. Vas potkopavaju, nemilo vas potkopavaju, i... čak vas žalim što ste tako spokojni. No žalibože – vi ne možete drugačije!

– Baš i jeste požalili za nečim! – nasmije se knez. – Što mislite, zar bih ja bio sretniji da sam nespokojniji?

– Bolje je biti nesretan, ali znati, nego biti sretan i biti zaluđivan. Vi kao da nikako ne vjerujete da se tko s vama natječe... u tom?

– Vaše riječi o utakmici, Ipolite, malo su cinične; žao mi je što nemam prava da vam odgovorim. Što se pak tiče Gavrile Ardalionoviča, priznajte i sami, zar on i može ostati spokojan nakon svega što je izgubio, ako vi samo znate bar donekle njegove prilike? Čini mi se da je najbolje promatrati s toga gledišta. On će se još uspjeti promijeniti, dugo će još poživjeti, a život je bogat... a uostalom... uostalom – zbuni se knez odjednom – što se tiče potkopavanja... ja i ne razumijem o čemu vi to govorite; bolje je da se okanimo toga razgovora, Ipolite.

– Okanimo ga se zasad; a i ne može biti od vas bez plemenitosti. Jest, kneže, vi morate sami pipnuti prstom, pa ipak još ne vjerujete, ha-ha! A prezirete li vi mene sada jako, što mislite?

– Zašto? Zar zato što ste se više od nas mučili i mučite se?

– Nije, nego zato što sam nedostojan svoje muke.

– Tko se više namučio, taj je, dakle, i dostojan mučiti više. Kad je Aglaja Ivanovna pročitala vašu ispovijed, htjela se sastati s vama, no...

– Odgađa... ne može ona, razumijem, razumijem... – prekine ga Ipolit, kao da nastoji brže odvratiti razgovor. – Zbilja, govore da ste joj vi sami pročitali naglas sav taj mutež bez glave i repa; zaista, sve je to u tlapnji napisano i... učinjeno. I ne razumijem koliko mora čovjek biti – ne kažem okrutan (to je meni poniženje), nego djetinjasto tašt i osvetoljubiv, pa da mi predbacuje tu ispovijed i da je upotrebljava kao oruđe protiv mene! Ne brinite se, ne kažem to vama...

– No meni je žao što se vi odričete toga spisa, Ipolite, iskren je, a znate, čak i najsmješnije stranice, a ima ih mnogo (Ipolit se silno namršti), iskupljene su mukom, jer priznavati to, bila je također muka i... možda veliko junaštvo. Misao koja je vas pokrenula imala je svakako plemenitu osnovu, kako god stvari inače izgledale. Što dalje, sve jasnije vidim ja to, kunem vam se. Ja ne sudim vama, ja govorim da kažem što mislim, i žao mi je što sam tada šutio...

Ipolit plane. Bila mu je sinula misao da se knez pretvara i lovi njega; no kad mu se zagledao u lice, nije mogao ne povjerovati njegovoj iskrenosti; lice mu se razvedrilo.

– A ipak trebam, evo, umrijeti! – reče on i umalo da nije dodao: »ovakav čovjek kao što sam ja!« – I zamislite kako mi dosađuje vaš Ganječka. Izmislio on zauzvrat da će od onih, koji su tada slušali moj spis, možda trojica-četvorica umrijeti prije mene! Što kažete! On misli, to je meni utjeha, ha-ha! Prvo, nisu još pomrli, a sve kad bi i pomrli ti ljudi, kakva mu je to utjeha, priznajte i sami! On sudi po sebi; ali je krenuo još i dalje, sada jednostavno grdi, kaže da čestit čovjek u ovakvoj zgodi umire šuteći i da sam ja u svemu tome pokazao samo puku sebičnost! Što kažete? Eto, kolika je sebičnost u njega! Kolika je istančanost, ili da točnije kažem, kolika je u isti mah volovska grubost njihove sebičnosti, koju oni ipak ne mogu nikako opaziti u sebi!... Jeste li čitali, kneže, o smrti nekoga Stjepana Gljebova,[68] u osamnaestom stoljeću? Slučajno sam pročitao jučer...

– Kakvoga Stjepana Gljebova?

– Nataknut je na kolac za cara Petra.

– Ah, Bože moj, znam! Ostao je živ petnaest sati na kolcu, na studeni, u bundi, i umro iznimno velikodušno; čitao sam dakako... a zašto?

– Pa daje Bog ljudima takvu smrt, a nama ne daje! Vi možda mislite da ja ne bih znao umrijeti onako kao Gljebov?

– O, nipošto – zbuni se knez – htio sam samo reći, da vi... to jest, ne da ne biste nalikovali na Gljebova, no... da vi... da biste vi prije bili onda...

– Ja pogađam: Ostermann,[69] a ne Gljebov – to hoćete reći?

– Kakav Ostermann? – začudi se knez.

– Ostermann, diplomat Ostermann, Petrov Ostermann – promrmlja Ipolit, a odjedanput se malo zbunio.

Nastala neka nedoumica.

– O, n-n-ne! Nisam to kanio reći – otegne knez odjednom nakon kratke šutnje. – Vi, čini mi se... nikad ne biste bili Ostermann. Ipolit se namršti.

– Uostalom, evo zašto ja to tvrdim – prihvati odmah knez, očito se želeći ispraviti – zato što tadašnji ljudi (kunem vam se, to me je uvijek zaprepaštavalo kao da i nisu nikako bili ovakvi ljudi kakvi smo mi danas, kao da nisu bili ovakvo pleme kakvo je danas, u naše doba, zaista, kao da su bili druga pasmina... Onda su ljudi bili nekako zadojeni jednom idejom, a sada su nervozniji, obrazovaniji, senzitivniji, nekako kao da nose u sebi dvije, tri ideje u isti mah... današnji je čovjek širi – i kunem vam se, to mu baš i smeta da bude onakav čovjek od jednoga kova, kao u ono doba... Ja... sam to rekao samo uz ono, a nisam...

– Razumijem; zbog naivnosti iz koje se niste složili sa mnom, sada ste se upeli tješiti me, ha-ha! Vi ste, kneže, pravo dijete. Ali opažam da sa mnom postupate kao... sa šalicom od porculana... Ništa, ništa, ja se ne srdim. Bilo kako bilo, zapodjenuli smo vrlo smiješan razgovor; vi ste, kneže, katkada pravo dijete. Znajte uostalom, ja bih možda želio biti malo bolje od Ostermanna; za Ostermanna ne bi vrijedilo uskrsavati iz mrtvih... Ali vidim da moram što prije umrijeti, jer inače ću ja sâm... Ostavite me! Doviđenja! No dobro, daj mi recite sami: što mislite, kako bih ja najbolje umro?... Da bi bilo, dakle, što god može biti... kreposnije? No, govorite!

– Prođite pokraj nas i oprostite nam našu sreću! – izgovori knez tihim glasom.

– Ha-ha-ha! Tako sam ja i mislio! Nadao sam se da ćete mi reći nešto slično! Ali vi... ali vi... No, no! Slatkorječivi ljudi! Doviđenja, doviđenja!

VI
O večernjem društvu u ljetnikovcu Jepančinih, u kojemu se imala pojaviti Bjelokonska, Varvara je Ardalionovna također istinito izvijestila brata; baš te su večeri očekivali goste; ali se ipak izrazila o tome malo nego što je trebalo. Istina, stvar se dogodila prenaglo, pa i s nekom sasvim suvišnom uzrujanošću, i baš zato što se u toj obitelji »sve radilo onako kako se ni u koga ne radi«. Sve se objašnjavalo nestrpljivošću Lizavete Prokofjevne, »koja nije htjela dulje sumnjati«, i žarkim drhtanjem roditeljskih srdaca zbog sreće ljubljene kćeri. Uz to je Bjelokonska zaista kanila uskoro otputovati; a kako je njezina protekcija zbilja mnogo vrijedila u svijetu i nadali su se da će knezu biti dobrostiva, to su roditelji očekivali da će »svijet« primiti Aglajina mladoženju ravno iz ruku svemoćne »starice«, pa ako dakle i bude u tom štogod čudno, pod ovakvim će se pokroviteljstvom učiniti kudikamo manje čudnim. Sve je zapravo bilo u tome da roditelji nikako nisu bili u stanju sami odgovoriti na pitanje: »Ima li i koliko zapravo ima ičega čudnoga u cijeloj toj stvari? Ili nikako nema ničega čudnoga?« Prijateljsko i iskreno mišljenje autoritativnih i kompetentnih ljudi vrijedilo bi baš u ovom času dok se još, po Aglajinoj volji, ništa nije bilo odlučilo konačno. Ali svakako bi morali, prije ili poslije, uvesti kneza u svijet o kojem on nije imao ni pojma. Da se kaže kraće, kanili su ga »pokazati«. Večernje je društvo bilo zamišljeno sasvim jednostavno; očekivali su se samo »domaći prijatelji«, veoma malo njih. Osim Bjelokonske, očekivali su jednu damu, ženu vrlo ugledna gospodina i dostojanstvenika. Od mladih su se ljudi nadali gotovo samo Jevgeniju Pavloviču; on treba doći da doprati Bjelokonsku.

Da će doći Bjelokonska, čuo je knez gotovo još tri dana prije te večeri; ali za večernji sastanak doznao je tek toga dana. Primijetio je dakako i zabrinuti lik obiteljskih članova, a kako su s nekim aluzijama i zabrinuto i zapodijevali s njim razgovor, dokučio je i to da se boje kakav će on dojam ostaviti. No u Jepančinih se u sviju do jednoga stvorila nekako misao kao da se on u svojoj bezazlenosti nipošto ne može dosjetiti da se ovako uznemiruju zbog njega. Zato su se svi i jadili u srcu, gledajući njega. Ali on zaista nije smatrao naročito važnim to što će biti; bio je zabavljen nečim sasvim drugačijim: Aglaja je svakoga sata postajala sve hirovitija i mračnija – to ga je ubijalo. Kad je doznao da se nadaju Jevgeniju Pavloviču, razveselio se jako i rekao da se odavno želi sastati s njim. Te se riječi nekako nisu svidjele nikomu; Aglaja je izašla zlovoljna iz sobe i tek kasno navečer, prije dvanaest sati, kad je knez već odlazio, ulučila priliku da mu nasamo rekne nekoliko riječi dok ga je ispraćala.

– Ja bih željela da vi sutra cio dan ne dolazite k nama, nego da dođete navečer kad se već okupe svi... gosti. Vi znate da će biti gostiju?

Uzela je govoriti nestrpljivo i na silu osorno; prvi je put progovorila o tom posijelu. Njoj je misao o gostima bila gotovo nepodnošljiva; svi su to opazili. Možda se i željela silno zbog toga svađati s roditeljima, ali su joj ponos i stidljivost priječili da zapodjene razgovor. Knez je odmah razumio da se i ona boji za njega (a ne želi priznati da se boji) i odjedanput se prepao.

– Da, pozvan sam – odgovori on. Njoj je očito bilo neprilično kako bi nastavila.

– Može li se s vama ozbiljno govoriti o čemu? Bar jednom u životu? – naglo se ona rasrdi, ali nije znala zašto se samo nije mogla suspregnuti.

– Može se, ja vas slušam; veoma mi je milo – mrmljao je knez. Aglaja pošuti opet časak i započe u očitoj mrzovolji.

– Nisam se htjela prepirati s njima o tom; u nekim zgodama ne možeš njih opametiti. Uvijek su mi odurna bila ta pravila što ponekad izbijaju na vidjelo u mame. Ne govorim o ocu, od njega se i ne može ništa iziskivati. Maman je, dakako, plemenita žena; usudite se njoj predložiti štogod nevaljano, pa ćete vidjeti. No, a toj se... tričavoj – klanja! Ne govorim o Bjelokonskoj: tričava je starica i tričava po karakteru, ali je pametna i zna sve njih držati u rukama – dobra je bar po tome. Oh, podlosti! I smiješno je: mi smo uvijek bili ljudi srednjega društva, najsrednjega što samo može biti; čemu biste se gurali u te više krugove? I sestre bi onamo; to je knez Ščerbacki smutio sve njih. Zašto se vi radujete što će doći Jevgenij Pavlovič?

– Slušajte, Aglaja – reče knez – meni se čini, vi se jako bojite za mene da se ja sutra ne bih porezao... u tom društvu?

– Za vas? Bojim se? – nakostriješi se Aglaja. – Zašto bih se bojala za vas, makar se vi... makar se vi sasvim osramotili? Što je meni do toga? I kako smijete govoriti takve riječi? Što to znači: »porezao se?« To je tričava riječ, nezgrapna.

– To je... školska riječ.

– No da, školska riječ! Tričava riječ! Vi, čini mi se, kanite sutra govoriti sve ovakvim riječima. Potražite kod kuće u svojem leksikonu još poviše takvih riječi: polučit ćete efekt! Šteta što umijete, čini mi se, lijepo ući; gdje ste to naučili? Hoćete znati uzeti i pristojno ispiti šalicu čaja kad vas svi budu namjerice gledali?

– Ja mislim da ću znati.

– Šteta; jer ja bih se nasmijala. Razbijte barem u gostinskoj sobi kinesku vazu! Skupa je: molim vas; razbijte; poklon je, mama će pomjeriti pameću i pred svima će zaplakati, toliko joj je dragocjena. Učinite kakvu gestu, kao što svagda činite, udarite i razbijte! Sjednite namjerice do nje!

– Naprotiv, postarat ću se da sjednem što dalje: hvala vam što upozoravate.

– Bojite se dakle unaprijed da ćete se razmahivati velikim gestama. Kladim se da ćete zapodjenuti razgovor o kakvoj »temi«, o nečemu ozbiljnom, učenom, uzvišenom. Baš će to... pristajati!

– Ja mislim, to bi bilo glupo... ako ne bi bilo u zgodnoj prilici.

– Slušajte, jedanput zauvijek – nije mogla najzad otrpjeti Aglaja – ako vi progovorite o nečemu kao što je na primjer smrtna kazna, ili o ekonomskom stanju Rusije, ili o tome da će »krasota spasti svijet«, to ću se ja... dakako razveseliti i jako se nasmijati, no... upozoravam vas unaprijed: ne pojavljujte mi se nakon toga pred očima! Čujete, ja govorim ozbiljno! Ovaj put govorim ja ozbiljno! I zaista je ozbiljno izgovorila svoju prijetnju te se i nešto neobično čulo u njezinim riječima i izvirilo iz njezina pogleda što nikad dotad nije primjećivao knez i što, dakako, nije nalikovalo na šalu.

– No, vi ste postigli to da ću sada svakako »zapodjenuti razgovor«, pa i... možda... razbiti vazu. Maloprije se nisam ničega bojao, a sada se bojim svega. Svakako ću se porezati.

– Šutite dakle. Sjednite i šutite.

– Neću moći; uvjeren sam da ću od straha progovoriti i od straha razbiti vazu. Možda ću pasti na glatkom podu, ili će biti štogod takvo, jer mi se već događalo; to će mi se noćas prisnivati svu noć; zašto ste progovorili o tome!

Aglaja ga mrko pogleda.

– Znate li što: najbolje je da sutra i ne dođem. Javit ću da je brat bolestan i svršena stvar – riješi on naposljetku.

Aglaja topne nogom, pa i poblijedi od gnjeva.

– Gospode! Zar je to ikada bilo! Neće on doći, a ono je naročito za njega i... o, Bože! Užitak je imati posla s takvim... smušenim čovjekom kao što ste vi!

– No, doći ću, doći ću! – brže je prekine knez. – I zadajem vam poštenu riječ da ću presjediti cijelu večer i neću ni riječ izgovoriti. Učinit ću već tako.

– Divno ćete učiniti. Rekli ste maloprije: »Javit ću da je brat bolestan.« Otkud vam samo takvi izrazi? Kakva vam je slast govoriti sa mnom takvim riječima? Dražite li vi mene?

– Oprostite; i to je iz đačkog žargona; neću ga upotrebljavati. Jako dobro razumijem da se vi... bojite za mene... (ta nemojte se srditi!) i ja to silno volim. Vi ne biste povjerovali kako se sada bojim i – kako se radujem vašim riječima. No sav taj strah, kunem vam se, sve je to sitnica i besmislica. Tako mi Boga, Aglaja! A radost će ostati. Silno volim što ste vi takvo dijete, takvo dobro i valjano dijete! Ah, kako vi znate biti krasni, Aglaja!

Aglaja bi se, dakako, bila rasrdila, pa i htjela je već, ali odjedanput, u jedan mah, zahvatilo svu njezinu dušu neko čuvstvo, neočekivano i njoj samoj.

– A nećete li vi mene prekoriti za ove sada grube riječi... bilo kada... poslije? – upita ona iznenada.

– Što vi to, što vi to! I zašto ste opet planuli? Eto, i opet se mrštite! Odviše mrko počinjete katkada gledati, Aglaja, kako nikada prije niste gledali. Ja znam zašto je to...

– Šutite, šutite!

– Ne, bolje da kažem. Odavno sam htio reći; rekao sam već, no... nisam dosta rekao jer mi niste povjerovali. Između nas stoji ipak jedno biće...

– Šutite, šutite, šutite, šutite! – prekine ga naglo Aglaja, uhvati ga krepko za ruku i gotovo se prestravljena zagleda u njega.

U taj čas zovnuše nju; kao da se razveselila, ostavi kneza i otrči. Knez je cijele noći bio u groznici. Začudo, već ga je nekoliko noći redom tresla groznica. Sada mu se u polutlapnji javila misao: što će biti ako mu se sutra pred svima dogodi nastup? Ta događali su mu se nastupi pred svijetom. Ledio se od te misli; cijele mu se noći prikazivalo da je u nekom čudnom, nečuvenom društvu, među nekim neobičnim ljudima. Glavno je bilo to da je »zapodjenuo razgovor«; znao je da ne smije govoriti, ali je neprestano govorio, nagovarao ih na nešto. Među gostima su bili također Jevgenij Pavlovič i Ipolit i činilo se da su osobiti prijatelji.

Probudio se prije devet sati, s glavoboljom, s neredom u mislima, s čudnim dojmovima. Silno se radi nečega želio sastati s Rogožinom; sastati se i da mnogo razgovarati s njim – o čemu zapravo, nije ni sâm znao; zatim je odjednom odlučio otići zbog nečega k Ipolitu. U srcu mu je bilo nešto nejasno, tako da su zgode koje su mu se dogodile toga jutra djelovale na njega doduše iznimno snažno, ali ipak nisu ostavile potpun dojam. Jedna od tih zgoda bio je Lebedevljev posjet.

Lebedev mu je došao prilično rano, početkom desetog sata, i gotovo sasvim pijan. Premda knez u posljednje vrijeme nije bio pažljiv, ipak mu je nekako palo u oči da se Lebedev jako loše vlada otkad se od njih odselio general Ivolgin, već tri dana. Nekako je odjednom sav prljav i zamrljan, kravata mu se otisnula u stranu, a ovratnik mu se na kaputu rasparao. U svojem je stanu čak i bjesnio i to se čulo preko maloga dvorišta; Vjera je jedanput došla sva zaplakana i nešto pripovijedala. Sada je došao te uzeo nekako vrlo čudno govoriti, udarati se u prsa i kriviti sebe za nešto...

– Dobio sam... dobio sam kaznu za nevjeru i podlost svoju... Dobio sam pljusku! – završi on najzad tragično.

– Pljusku! Od koga?... I tako rano ujutro?

– Rano ujutro? – osmjehne se Lebedev sarkastično. – Vrijeme tu ne znači ništa... ni za fizičku kaznu... no ja sam moralnu... pljusku dobio, a ne fizičku!

Sjeo on odmah bez skanjivanja i započeo pripovijedati. Pripovijest mu je bila veoma zbrkana; knez se namršti i htjede otići, ali ga odjedanput prenerazilo nekoliko riječi. Ukočio se od čuda... Čudne mu je stvari ispričao gospodin Lebedev.

Najprije je, čini se, govorio o nekom pismu; spomenuo je ime Aglaje Ivanovne. Onda je iznenada započeo Lebedev gorko kriviti samoga kneza; iz svega je proizlazilo da ga je knez uvrijedio. Isprva ga je, kaže, knez častio svojim povjerenjem u poslovima s izvjesnom »osobom« (Nastasjom Filipovnom), no poslije je sasvim prekinuo s njim i otjerao ga od sebe sramotno, i štoviše toliko uvredljivo da mu je posljednji put tobože grubo odbio »nedužno pitanje o najskorijim promjenama u kući«. U pijanim je suzama priznavao Lebedev da »nakon toga nije nikako više mogao podnijeti, pogotovo jer je znao mnogo... jako mnogo... i od Rogožina, i od Nastasje Filipovne, i od prijateljice Nastasje Filipovne, i od Varvare Ardalionovne... same... i od... i čak od same Aglaje Ivanovne, zamislite, po Vjeri, po ljubljenoj kćeri mojoj Vjeri, jedinici... da... uostalom, nije jedinica, jer ih imam tri. A tko je pismima obavještavao Lizavetu Prokofjevnu, čak i sasvim tajno, he-he! Tko joj je otpisivao o svim prilikama i... o kretnjama one osobe, Nastasje Filipovne, he-he-he! Tko je, tko je taj anonimac, dopustite da upitam?«

– Zar vi? – poviče knez.

– Baš ja – odgovori pijanac dostojanstveno – pa i danas sam u osam i pol sati, tek prije pola sata... nije, već su tri četvrti sata kako sam izvijestio preplemenitu majku da joj moram javiti jednu zgodu... znatnu. Pismom sam je izvijestio, po djevojci, na stražnje stube. Primila me je.

– Vi ste bili maloprije s Lizavetom Prokofjevnom? – upita knez, jedva vjerujući svojim ušima.

– Bio sam maloprije s njom i dobio pljusku... moralnu. Vratila mi je pismo, čak mi ga i dobacila neraspečaćeno... a mene istjerala naglavce... ali samo moralno, a ne fizički... uostalom, gotovo i fizički, zamalo da nije!

– Kakvo vam je pismo dobacila neraspečaćeno?

– Pa zar... he-he-he! Ta nisam vam još rekao! A ja sam mislio da sam već rekao... Dobio sam jedno pisamce da ga predam...

– Od koga? Komu?

No neke su se »izjave« Lebedevljeve iznimno teško mogle razumjeti, pa se jedva i dalo nešto zaključiti prema njima. Ali knez je dokučio, koliko je mogao, da je pismo predano Vjeri Lebedevoj u rano jutro, po sluškinji, da se preda na adresu... »isto kao i prije... isto kao i prije, izvjesnoj osobi i od iste ličnosti... (jer jednu od njih označavam ja nazivom »ličnosti«, a drugu samo nazivom »osobe«, za poniženje i za razliku, jer velika je razlika između nevine i visoko plemenite generalske gospođice i kamelije), pismo je dakle bilo od »ličnosti« koja započinje slovom A«...

– Kako može to biti? Nastasji Filipovnoj! Besmislica! – poviče knez.

– Bilo je, bilo, ali nije njoj, nego Rogožinu, svejedno, Rogožinu... bilo je čak i za gospodina Terentjeva, da mu se preda, jedanput, od ličnosti na slovo A – namigne i osmjehne se Lebedev.

Kako je često skakao s jednoga na drugo i zaboravljao o čemu je započinjao govoriti, knez zašuti da bi ga pustio da kaže što ima reći. No ipak je bilo nadasve nejasno: jesu li pisma išla baš preko njega, ili preko Vjere? Kad on sâm tvrdi da je »Rogožinu isto što i k Nastasji Filipovnoj«, onda je vjerojatnije da pisma nisu išla preko njega, ako je samo bilo pisama. Ali kako je pismo dopalo sada k njemu, nikako se nije objasnilo; najvjerojatnija je bila misao da ga je on nekako »dignuo« od Vjere... tajom ga ukrao i odnio s nekom namjerom Lizaveti Prokofjevnoj. Tako je naposljetku zaključio i razumio knez.

– Vi ste poludjeli! – poviče on sav smeten.

– Nisam sasvim, poštovani kneže – odgovori Lebedev prilično pakosno. – Istina je, htio sam izručiti vama, u vaše vlastite ruke, da vam iskažem uslugu... ali sam prosudio da je bolje iskazati uslugu ondje i o svemu obavijestiti preplemenitu majku... kao što sam i prije izvijestio jedanput pismom, anonimnim, i kad sam napisao maloprije na papiriću, unaprijed, te zamolio da budem primljen, u osam sati i dvadeset minuta, potpisao sam se opet: »vaš tajni dopisnik«; odmah su me pustili, bez zatezanja, čak i silno žurno, na stražnji ulaz... k preplemenitoj majci.

– No dakle?...

– Ostalo se već zna, zamalo me nije istukla; to jest, tek zamalo, tako se i može reći, zamalo me nije istukla. A pismo mi je dobacila. Htjela ga je, doduše, zadržati – vidio sam, primijetio sam – ali se predomislila i dobacila mi: »Kad su tebi, ovakvomu čovjeku, povjerili da predaš, onda i predaj«... Čak se i uvrijedila. Kad se i preda mnom nije svidjela da kaže, onda se i jest uvrijedila. Zapaljive je naravi!

– A gdje je pismo sada?

– Pa još uvijek kod mene, evo ga.

I on preda knezu Aglajino pismo Gavrili Ardalionoviču, koje je onaj tog istog jutra, nakon dva sata, sa slavljem pokazao sestri.

– To pismo ne smije ostati kod vas.

– Vama, vama! Vama ga i donosim – prihvati Lebedev vatreno. – Sad sam opet vaš, sav sam vaš, od glave do srca, sluga sam vam, nakon časovite nevjere! Kaznite srce, poštedite bradu, kao što je rekao Toma Morus... u Engleskoj i u Velikoj Britaniji, Mea culpa, mea culpa, kao što govori rimska papa... to jest, on je rimski papa, ali ja ga nazivam »rimska papa«.

– To se pismo mora odmah odaslati – usplahiri se knez – ja ću ga predati.

– A ne bi li bilo bolje, ne bi li bilo bolje, najodgojeniji kneže, ne bi li bilo bolje... ovako!

Lebedev udesi čudnu, umiljatu grimasu; silno se uzvrcka odjednom, kao da je ubodem iglom, pa je lukavo namigivao očima, a nešto radio i pokazivao rukama.

– Što to? – zapita knez otresito.

– Da ga zasad otvorimo! – prošapće on umilno i kao povjerljivo.

Knez skoči tako razjaren da je Lebedev stao bježati; no kad je dotrčao do vrata, zastade očekujući hoće li biti milosti.

– Uh, Lebedeve! Zar se može, zar se može dotjerati do takve podle nevaljalštine do kakve ste vi dotjerali – uzvikne knez žalosno.

Lebedevu se razvedri lice.

– Podao sam, podao! – približi se on odmah, u suzama, udarajući se u prsa.

– Ta to je odurno!

– I jest odurno. To je prava riječ!

– I kakva je vama navada da ovako... čudno postupate? Ta vi ste... jednostavno uhoda! Zašto ste pisali anonimno i uznemirivali... takvu plemenitu i predobru ženu? Zašto napokon Aglaja Ivanovna ne bi imala pravo pisati komu hoće? Jeste li je išli danas tužiti? Što ste se nadali da ćete dobiti ondje? Što vas je navelo na denuncijaciju?

– Samo od ugodne radoznalosti i... od uslužnosti plemenite duše, jest! – mrmljao je Lebedev. – A sada sam sav vaš, sav opet! Volja vas da me objesite!

– Vi ste ovakvi, kakvi ste sada, bili i kod Lizavete Prokofjevne? – upita knez gadljivo.

– Nisam... nego svježiji... pa i pristojniji; to sam ja postigao tek nakon poniženja... taj lik.

– Pa dobro, odlazite od mene!

No tu je molbu morao ponoviti nekoliko puta dok se gost nije nakanio napokon otići. Kad je već sasvim bio otvorio vrata, vratio se opet, došao na prstima nasred sobe i opet započeo rukama raditi znakove, pokazujući kako se otvara pismo; ali se nije usudio svoj savjet izreći riječima; naposljetku je izašao, smješkajući se tiho i ljubazno.

Iznimno je teško slušati sve to. Iz svega je iskakala jedna glavna i neobična činjenica: da je Aglaja u veliku nemiru, u velikoj neodlučnosti, u velikoj muci radi nečega. (»Od ljubomore«, šapnuo je knez u sebi.) Moglo se zaključiti i to da su nju dakako i zbunjivali loši ljudi, a veoma je bilo čudno što im je toliko vjerovala. Dakako da su u toj neiskusnoj, ali plamenoj i ponosnoj glavici dozrijevali neki osobiti naumi, možda i pogubni i... sasvim neobični. Knez se sav prepao i u zabuni svojoj nije znao na što bi se odlučio. Morao je svakako presresti nešto, to je osjećao. Pogleda još jednom adresu na zapečaćenom pismu; o, nije mu u to bilo sumnje ni nemira jer je vjerovao; drugo ga je uznemiravalo u tom pismu: nije vjerovao Gavrili Ardalionoviču. A ipak odluči da mu sâm preda to pismo, osobno, te je zbog toga bio već krenuo iz kuće, ali se putem predomisli. Gotovo već pred Pticinovom kućom naišao je kao naročito na Kolju i predao njemu pismo, da ga izruči bratu, kao da je ravno od same Aglaje Ivanovne. Kolja nije ispitivao, nego je predao pismo, tako te Ganja nije ni slutio da je pismo prošlo tolike stanice. Kad se knez vratio kući, pozove k sebi Vjeru Lukjanovnu, pripovjedi joj što je bilo i umiri je, jer je ona sve još tražila pismo i plakala. Prestravila se kad je doznala da je otac odnio pismo. (Knez je tek poslije doznao od nje da je više puta poslužila kradom Rogožinu i Aglaji Ivanovnoj; nije joj ni na pamet padalo da bi to imalo moglo štetiti knezu)...

A knez je na kraju krajeva zapao u takvu rastresenost da, kad mu je za koja dva sata dotrčao od Kolje glasnik i javio očevu bolest, nije u prvi čas gotovo ni razumio što je. No ta ga je zgoda i oporavila jer mu je usmjerila pažnju u drugom pravcu. Ostao je kod Nine Aleksandrovne (kamo su, dakako, prenijeli bolesnika) gotovo sve do večeri. Nije im bio ni od kakve koristi, ali ima ljudi koje nekad voliš gledati uza se u kakvom teškom času. Kolja se silno prestravio, plakao grčevito, ali ipak je neprestano trčkarao; otrčao po doktora i našao trojicu, otrčao u ljekarnicu, u brijačnicu. Generala su oživjeli, ali nisu ga osvijestili; doktori su govorili da je »pacijent svakako u opasnosti«. Varja i Nina Aleksandrovna nisu odlazile od bolesnika; Ganja je bio zbunjen i potresen, ali nije htio odlaziti gore, pa i bojao se vidjeti bolesnika; lamao je rukama i u zbrkanom razgovoru s knezom izrekao nekako da se, eto, dogodila »takva nesreća i kao navlaš u ovo vrijeme!« Knezu se učinilo da razumije o kakvom zapravo vremenu on govori. Ipolita nije knez više zatekao u Pticinovoj kući. Navečer je dotrčao Lebedev, koji je nakon jučerašnje »izjave« spavao i sve dotad nije se budio. Sada je bio gotovo i trijezan i ronio je kraj bolesnika iskrene suze, kao uz rođenog brata. Naglas je krivio sebe, ali nije kazivao zbog čega, nego je zaokupljao Ninu Aleksandrovnu i svaki joj čas tvrdio da je »on jedini kriv i nitko do njega... samo od ugodne radoznalosti, i da je »pokojnik« (tako je tko zna zašto uporno nazivao živoga još generala) bio čak najgenijalniji čovjek!« Osobito je ozbiljno isticao tu genijalnost, kao da bi od toga moglo biti u ovaj čas kakve neobične koristi. Kad je Nina Aleksandrovna vidjela njegove iskrene suze, bez ikakvog mu je prijekora i gotovo umiljato napokon rekla: »No, Bog bio s vama, ta nemojte plakati, Bog će vam oprostiti!« Lebedeva toliko preneraziše te riječi i ton njihov da cijelu tu večer nije više htio ni odlaziti od Nine Aleksandrovne, a i svih sljedećih dana, sve do generalove smrti, ostajao im je u kući gotovo od jutra do mraka. Dva puta je toga dana dolazio k Nini Aleksandrovnoj sluga Lizavete Prokofjevne da upita za bolesnikovo zdravlje. A kad je navečer u devet sati ušao knez k Jepančinima u gostinsku sobu, već punu gostiju, Lizaveta ga je Prokofjevna odmah stala ispitivati o bolesniku, sa sućuti i potanko, i dostojanstveno odgovorila Bjelokonskoj na njezino pitanje: »Tko je taj bolesnik i tko je Nina Aleksandrovna?« To se knezu veoma svidjelo. A on, kad je pripovijedao Lizaveti Prokofjevnoj, govorio je »krasno«, kako su poslije kazivale Aglajine sestre, »skromno, tiho, bez suvišnih riječi, bez gesta, dostojanstveno; ušao je krasno; odjeven izvrsno«, i ne samo da nije »pao na glatkom podu«, kako se bojao uoči toga dana, nego se očito svih dojmio ugodno.

A čim je sjeo i ogledao se, odmah je primijetio da cijelo to društvo nipošto ne nalikuje na jučerašnje prikaze, kojima ga je uplašila Aglaja, ili na more što su mu se prisnivale po noći. Prvi je put u životu ugledao okrajak onoga što se naziva strašnim imenom »svijeta«. Odavno je već, po nekim svojim osobitim nakanama, zamislima i sklonostima, želio prodrijeti u taj začarani ljudski krug, i zato ga je veoma zanimao prvi dojam. Taj je prvi dojam bio čaroban. Nekako mu se odmah i u prvi mah učinilo kao da su se svi ti ljudi zato i rodili da budu na okupu; da kod Jepančinih i nema nikakva »društva« i nikakvih pozvanih gostiju, nego su sve to sami »svoji ljudi«, a on sam kao da im je već odavno odan prijatelj i istomišljenik te se sada vratio k njima nakon kratka rastanka. Omama otmjenih manira, priproste i tobožnje iskrenosti bila je gotovo čarobna. Nije mu ni na pamet padalo da je sva ta iskrenost i plemenitost, oštroumnost i uzvišena vlastita dostojanstvenost možda samo sjajna umjetna tvorevina. Štoviše, gosti su bili, unatoč naočitoj vanjštini, uglavnom isprazni ljudi koji, uostalom, nisu ni sami znali u svojem samozadovoljstvu da je mnogo onoga što je dobro u njih samo umjetna tvorevina, zbog koje nisu krivi jer su je dobili nesvjesno i baštinili. U to nije knez htio ni sumnjati u omami od divote prvoga dojma. Vidio je, na primjer, kako taj starac, taj ugledni dostojanstvenik koji bi mu po godinama mogao biti djed, čak i prekida svoj razgovor da sasluša njega, ovako mlada i neiskusna čovjeka, i ne samo da ga sluša, nego očito cijeni njegovo mišljenje, tako je ljubazan, tako je iskreno dobrodušan, a onamo su oni tuđi i tek se prvi put sastaju. Kneževe se žarke osjetljivosti dojmila možda najviše istančanost te uljudnosti. Možda je i unaprijed bio prejako sklon pa i zaokupljen sretnim dojmom.

A međutim, svi ti ljudi – premda su dakako bili »domaći prijatelji« i uzajamni prijatelji – nisu ipak ni izdaleka bili toliki prijatelji niti tomu domu, niti uzajamni, za kakve ih je držao knez čim su ga predstavili i upoznali s njima. Bilo je tu ljudi koji nikad ni za što ne bi priznali da su Jepančini ikoliko ravni njima. Bilo je tu ljudi koji su i sasvim mrzili jedan drugoga; starica Bjelokonska za cijeloga je života »prezirala« ženu »starkelje-dostojanstvenika«, a ova opet nije nikako trpjela Lizavetu Prokofjevnu. Taj »dostojanstvenik«, muž njezin, koji je odnekud bio pokrovitelj Jepančinima još od njihove mladosti, pa i sada je tu vodio glavnu riječ, bio je takva silna ličnost u očima Ivana Fjodoroviča da on u njegovoj nazočnosti ništa nije mogao osjećati osim smjernosti i straha, te bi i iskreno prezirao sebe kad bi ma i časak smatrao da je jednak njemu, a ne bi u njemu gledao Zeusa olimpskog. Bilo je tu ljudi koji se nisu susretali po nekoliko godina i nije među njima bilo ničega osim ravnodušnosti, možda i odvratnosti, ali se sastali sada kao da su se vidjeli tek jučer u najprijateljskijem i najugodnijem društvu. Društvo uostalom nije bilo brojno. Osim Bjelokonske i starkelje-dostojanstvenika, koji je zaista bio ugledna ličnost, i osim njegove žene, bio je tu ponajprije jedan jako vrijedan vojnik general, barun ili grof, s njemačkim imenom – čovjek neobično šutljiv, na glasu kao divan poznavatelj državnih poslova i gotovo kao učenjak – jedan od onih Olimpljana-upravnika koji znaju sve »osim možda same Rusije«, čovjek koji u pet godina izriče po jednu rečenicu, »znamenitu po svojoj dubini«, ali ta je rečenica takva da će svakako postati poslovicom, i za nju će doznati čak i u najvišem krugu; jedan od onih činovnika glavešina koji obično nakon iznimno duge (začudo duge) službe umiru u visoku činu, na krasnim mjestima i sa silnim novcem, premda i bez velikih djela i čak s nekim neprijateljstvom za takva djela. Taj je general bio neposredni pretpostavljeni Ivanu Fjodoroviču u službi te ga je on u žaru svoga plemenitoga srca, pa i po osobitom samoljublju, smatrao također svojim dobrotvorom, makar sam general nije sebe nipošto smatrao dobrotvorom Ivana Fjodoroviča, nego se vladao prema njemu sasvim spokojno, iako se rado koristio prerazličnim njegovim uslugama, a inače bi ga odmah zamijenio drugim činovnikom kad bi to iziskivale kakve zamisli, makar i nikako ne bile najviše. Tu je bio još jedan vremešan, važan gospodin, tobože čak i neki rođak Lizaveti Prokofjevnoj, premda to nije nikako bila istina; čovjek u lijepu činu i zvanju, čovjek bogat i iz dobre obitelji, temeljan i jako valjana zdravlja, velik govorljivac, pa i na glasu kao nezadovoljan čovjek (doduše u najdopuštenijem smislu te riječi), čovjek čak i žučljiv (ali i to je u njega bilo ugodno), s manirama engleskih aristokrata i s engleskim ukusom (na primjer, što se tiče krvavoga bifteka, konjske sprege, lakaja i tako dalje). Bio je silan prijatelj »dostojanstveniku«, zabavljao ga, a osim toga se Lizaveta Prokofjevna zbog nečega odavala neobičnoj misli da će tom vremešnom gospodinu (čovjeku malo lakomislenu i donekle ljubitelju ženskoga spola) odjednom pasti na pamet da usreći Aleksandru bračnom ponudom. Nakon toga, najvišega najuglednijeg sloja u društvu, dolazio je sloj mladih gostiju, ali i ti su sjali jako otmjenim svojstvima. Osim kneza Ščerbackog i Jevgenija Pavloviča, pripadao je tomu sloju i poznati, zamamni knez Nahalov, bivši zavodnik i pobjednik ženskih srdaca po svoj Europi, čovjek kojemu je sada već kojih četrdeset i pet godina, ali je sve još lijepe vanjštine, divno umije pripovijedati, čovjek koji ima imetka, uostalom, nešto neuređena, a prema navadi živi najviše u tuđini. Tu su bili napokon ljudi koji kao da su sačinjavali gotovo treći zasebni sloj, nisu pripadali sami po sebi »ekskluzivnom krugu« društvenomu, ali si ih jednako onako, kao i Jepančine, mogao katkada sretati u tom »ekskluzivnom« krugu. Jepančini su prema nekom taktu, primljenom za pravilo, voljeli, u onim rijetkim zgodama kad se kod njih sastajalo pozvano društvo, miješati više društvo s ljudima nižega sloja, s odabranim predstavnicima »srednje vrste ljudi«. Jepančine su čak i hvalili zbog toga i govorili o njima da razumiju svoj položaj i ljudi su s taktom, a Jepančini su se ponosili takvim sudom o njima. Jedan od predstavnika te srednje vrste ljudi bio je te večeri jedan inženjer, pukovnik, ozbiljan čovjek, vrlo dobar prijatelj knezu Ščerbackom, koji ga je i uveo k Jepančininima, čovjek koji je, uostalom, u društvu bio šutljiv, a na velikom je kažiprstu desne ruke nosio velik i vidljiv prsten, po svoj prilici poklon. Tu je bio napokon čak i jedan literat, pjesnik njemačkog roda, ali ruski pjesnik, a osim toga sasvim pristojan, tako da je bez straha mogao biti uveden u otmjeno društvo. Bio je zgodne vanjštine, doduše nekako neugodne, bilo mu je po prilici trideset i osam godina, odijevao se besprijekorno, a bio je iz njemačke obitelji, nadasve građanske, ali i nadasve čestite; znao se koristiti različitim slučajevima, progurati se pod pokroviteljstvo visokih ljudi i održati se u njihovoj milosti. Nekada je preveo s njemačkoga neko znamenito djelo nekog znamenitog njemačkog pjesnika, u stihovima, znao je namijeniti svoj prijevod, znao se pohvaliti prijateljstvom s jednim znamenitim, ali pokojnim ruskim pjesnikom (postoji cio sloj pisaca koji se iznimno vole u tisku dičiti prijateljstvom s velikim, ali pokojnim piscima), a trk ga je nedavno uvela k Jepančinima žena »starkelje-dostojanstvenika«. Ta je gospođa bila na glasu kao pokroviteljica literatima i učenjacima, pa je i zaista jednomu ili dvojici pisaca pribavila čak i mirovinu, preko onih visokih ličnosti kod kojih je vrijedila. A neku je vrijednost i imala. Bila je to dama od kojih četrdeset i pet godina (dakle, jako mlada žena onakvomu staromu starkelji kakav je njezin muž), bivša ljepotica koja se, po maniji prirođenoj mnogim damama od četrdeset i pet godina, voljela i sada odijevati pregizdavo; pameti nije bila osobite, a jako sumnjivog znanja o literaturi. No zakriljavanje literata bilo je njoj isto takva manija kao i gizdava odjeća. Njoj su se posvećivala mnoga djela i prijevodi; dva-tri pisca naštampala su po njenu dopuštenju svoja pisma o iznimno važnim stvarima što su ih pisali njoj... I eto, cijelo to društvo smatrao je knez pravim pravcatim, držao ga za suho zlato, bez mješavine. Uostalom, i svi ti ljudi bili su te večeri kao namjerice najbolje volje i vrlo zadovoljni sobom. Svi su do jednoga znali da svojim posjetom iskazuju Jepančinima veliku čast. Ali knez nije žalibože ni sanjao o takvim finesama. Nije, na primjer, ni sanjao da se Jepančini, kad se odlučuju na tako važnu odluku o udesu svoje kćeri, ne bi ni usudili njega, kneza Lava Nikolajeviča, ne pokazati starkelji-dostojanstveniku, priznatom pokrovitelju njihove obitelji. A starkelja-dostojanstvenik, premda bi sasvim spokojno saslušao vijest da je kakva najgroznija nesreća stigla Jepančine – svakako bi se uvrijedio kad bi Jepančini zaručili kćer bez njegova savjeta, i da se tako kaže, bez njegova pitanja. Knez Nahalov, taj mili, taj neosporno oštroumni i nadasve srdačni čovjek, bio je silno uvjeren da je on neko sunce koje je te noći sinulo nad gostinjskom sobom Jepančinih. Smatrao ih je beskrajno nižima od sebe, i baš ta prostodušna i otmjena misao stvarala je u njemu divnu, milu neusiljenost i ljubaznost s tim istim Jepančinima. Znao je jako dobro da mora večeras svakako pripovjediti štogod čime će očarati društvo, i s nekim se zanosom spremao na to. Kad je knez Lav Nikolajevič saslušao poslije tu pripovijest, priznavao je da nije nikad ništa čuo što bi nalikovalo na takav sjajni humor i na takvu divnu živahnost i naivnost, gotovo ganutljivu u ustima takvoga don Juana kao što je knez Nahalov. A da je samo znao kako je ta pripovijest stara, otrcana; kako je napamet naučena i kako se već istrošila i dosadila po svim gostinjskim sobama, a samo se kod Jepančinih javlja opet kao novost, kao nenadana, iskrena i blistava uspomena sjajnog i krasnog čovjeka! Naposljetku i Njemčić pjesničić, premda se vladao neobično ljubazno i skromno, i on je gotovo smatrao da svojim posjetom iskazuje tomu domu čast. No knez nije primijetio naličje, nije opažao što je odozdo. Tu nevolju nije predviđala Aglaja. Ona je te večeri bila krasna. Sve su tri gospođice bile elegantno odjevene, ali ne raskošno, a i nekako su se posebno počešljale. Aglaja je sjedila s Jevgenijem Pavlovičem i neobično prijateljski razgovarala s njim i šalila se. Jevgenij Pavlovič vladao se kao nešto ozbiljnije nego inače, možda i on iz poštovanja prema dostojanstvenicima. Ali njega su već odavno znali u otmjenom svijetu; bio se u njem već udomaćio premda je bio mlad. Te je večeri došao k Jepančinima s florom na šeširu, a Bjelokonska ga je pohvalila zbog tog flora: drugi koji otmjeni nećak ne bi možda u takvim prilikama ni stavio flor za takvim stricem. I Lizaveta je Prokofjevna bila zadovoljna time, ali se općenito činila nekako prezabrinutom. Knez je primijetio da ga je Aglaja dva-tri puta pozorno pogledala i čini se da je bila zadovoljna njime. Malo-pomalo sve ga više ispunjavao osjećaj sreće. Maloprijašnje »fantastične« misli i strahovanja (nakon razgovora s Lebedevim) činili su mu se sada, kad bi ih se iznenada ali često sjećao, tako nevjerojatnim, nemogućim, pa i smiješnim snom! (Ionako mu je bila prva, makar i nesvjesna želja, maloprije i cijelog dana – udesiti nekako da ne bi vjerovao tomu snu!) Govorio je malo, a i to samo odgovarao na pitanja, a naposljetku je zašutio sasvim, sjedio i sve slušao, ali se očito sav topio od miline. Malo-pomalo stvorilo se u njemu nešto kao nadahnuće, koje će planuti čim bude prilike... A progovorio je slučajno, opet odgovarajući na pitanje i, činilo se, bez ikakvih osobitih nakana...

VII
Dok se s uživanjem zagledavao u Aglaju, koja je veselo razgovarala s knezom Nahalovim i Jevgenijem Pavlovičem, vremešni vlastelin angloman, koji je u drugom kutu zabavljao »dostojanstvenika« i nešto mu oduševljeno pripovijedao, izgovori odjednom ime Nikolaja Andrejeviča Pavliščeva. Knez se brzo okrene k njima i stane slušati.

Govorilo se o današnjem poretku i o nekim neredima na vlastelinskim imanjima u tambovskoj guberniji. U anglomanovu pripovijedanju bilo je valjda i nešto veselo, jer starkelja se stao naposljetku smijati žučljivoj žestini pripovjedačevoj. Pripovijedao je tečno i nekako gunđajući otezao riječi, nježno naglašavajući vokale; izlagao je zašto je morao, i baš je zbog današnjeg poretka morao, prodati jedno svoje divno imanje u tambovskoj guberniji, čak i u pola cijene jer nije baš posebno trebao novac, a u isti je mah morao zadržati jedno nesređeno imanje, koje mu je na gubitak i pod parnicom, pa još doplatiti za njega. »Da se uklonim parnici još i s Pavliščevljevim posjedom pobjegao sam od njih. Još jedna ili dvije takve baštine, pa sam propao. Ondje su mi, uostalom, bile dopale tri tisuće desetina prekrasne zemlje!«

– Ta eto... Ivan je Petrovič rođak pokojnomu Nikolaju Andrejeviču Pavliščevu... ta ti si, čini mi se, tražio rođake – izgovori knezu tiho Ivan Fjodorovič, koji se odjedanput našao kraj njega i primijetio neobično zanimanje kneževo za razgovor. Dosad je zabavljao svoga pretpostavljenog generala, ali je već odavno opazio kako se Lav Nikolajevič sasvim osamio, pa se dao u brigu; htio ga je donekle uvući u razgovor i tako ga po drugi put pokazati i preporučiti »višim ličnostima«.

– Lav Nikolajevič, štićenik Nikolaja Andrejeviča Pavliščeva, nakon smrti svojih roditelja – uklopi on kad je sreo pogled Ivana Petroviča.

– Ja-ko mi je mi-lo – primijeti Ivan Petrovič – pa i sjećam se jako dobro. Maloprije, kad nas je Ivan Fjodorovič upoznao, odmah sam vas prepoznao, čak i po licu. Vi ste se zaista vrlo malo promijenili u licu, premda sam vas vidio dok ste još bili dijete od deset ili jedanaest godina. Nešto takvo što podsjeća u crtama...

– Vi ste me vidjeli dok sam bio dijete? – upita knez s nekim neobičnim čuđenjem.

– O, jako davno već – nastavi Ivan Petrovič – u Zlatoverhovu, gdje ste tada živjeli kod mojih sestrični. Ja sam prije prilično često odlazio u Zlatoverhovo – ne sjećate se mene? Jako lako može biti da me se ne sjećate... Vi ste tada... u nekoj ste bolesti bili tada, tako da sam vam se jedanput i začudio...

– Ničega se ne sjećam! – potvrdi knez vatreno.

Još nekoliko riječi objašnjenja, do krajnosti spokojnog Ivana Petroviča i začudo uzrujanog kneza, i pokazalo se da su te dvije dame, vremešne djevojke, rođakinje pokojnoga Pavliščeva, koje su živjele na njegovu imanju Zlatoverhovu i knez im je bio predan na odgoj, bile opet sestrične Ivanu Petroviču. Ivan Petrovič, baš kao i svi drugi, nije ništa mogao objasniti o uzrocima zbog kojih se Pavliščev toliko brinuo o malom knezu, svojem posvojčetu. »Pa i zaboravio sam se onda zanimati za to«, no ipak se vidjelo da mu je divno pamćenje, jer se čak sjetio kako je stroga bila s malim štićenikom starija sestrična, Marfa Nikitišna, »tako da sam se s njom jedanput i posvađao zbog vas o načinu odgajanja jer bolesnom djetetu neprestano šibe te šibe, ta to je... priznajte i sami«..., a kako je naprotiv nježna bila s bijednim dječakom mlađa sestrična, Natalja Nikitišna... »Njih dvije žive sada«, objasni on dalje, »u tverskoj guberniji, (samo ne znam jesu li još žive?) gdje im je od Pavliščeva dopalo još kako čestito imanjce. Marfa Nikitišna htjela je, čini mi se, otići u manastir; ne tvrdim uostalom; možda sam to čuo o kom drugom... jest, to sam onomad čuo o doktorici«...

Knez ga slušao, a oči mu blistale od zanosa i ganuća. S neobičnim žarom izjavi on da će dovijeka zamjerati sam sebi što za tih šest mjeseci, za kojih je bivao po nutarnjim gubernijama, nije našao priliku da nađe i posjeti svoje bivše odgojiteljice. Svaki dan je htio otići i neprestano su ga odvraćale prilike... ali sada zadaje sebi riječ... svakako... makar i u tversku guberniju... »Vi dakle znate Natalju Nikitišnu? Kakva je to krasna, sveta duša! No i Marfa Nikitišna... oprostite mi, ali vi se, čini mi se, varate o Marfi Nikitišnoj! Bila je stroga, no... ta morala je gubiti strpljivost... s takvim idiotom kakav sam ja onda bio. (Hi-hi!) Ta ja sam onda bio sasvim idiot, ne biste povjerovali. (Ha-ha!) Uostalom... uostalom, vi ste me onda vidjeli i... Kako da se ja vas ne sjećam, recite, molim vas? Vi ste dakle... ah, Bože moj, vi ste dakle zaista rođak Nikolaju Andrejeviču Pavliščevu?«

– U-vjerujete-ravam vas – osmjehne se Ivan Petrovič, promatrajući kneza.

– O, to nisam ja zato rekao jer bih... sumnjao... pa zar se napokon i može sumnjati u to, (he-he!)... ikoliko?... To jest, makar ikoliko! (He-he!) No kažem zato jer pokojni je Nikolaj Andrejevič Pavliščev bio divan čovjek! Najvelikodušniji čovjek, zaista, uvjeravam vas!

Knezu ne da bi zapinjao dah, nego se on, što se kaže, »zagrcavao od krasnog srca«, kako je sutradan ujutro rekla Adelaida u razgovoru sa svojim zaručikom, knezom Ščerbackim.

– Ah, Bože moj! – nasmije se Ivan Petrovič. – Zašto ja ne bih mogao biti rođak i ve-li-ko-dušnu čovjeku?

– Ah, Bože moj! – poviče knez, buneći se, žureći se i oduševljavajući se sve jače i jače. – Ja... ja sam opet izrekao glupost, no... tako je moralo biti, jer ja... ja... ja, ali o tom se i opet ne radi! A i što sada značim ja, recite, molim vas, kad je riječ o tako krupnim stvarima... o takvim golemim interesima! I kad se usporedim s takvim nadasve velikodušnim čovjekom – jer on je, tako mi Boga, bio nadasve velikodušan čovjek, zar nije istina? Zar nije istina?

Knez je sav drhtao. Zašto se odjedanput tako uznemirio, zašto je zapao u takav zanos, ama ni za što, a čini se, nikako ni u mjeri s predmetom razgovora – teško je reći. U takvom je već bio raspoloženju i teško da nije osjećao u taj čas prema nekomu i zbog nečega najplamniju i najčuvstveniju zahvalnost – možda i prema Ivanu Petroviču, a teško da nije i prema svim gostima uopće. Prejako se bio »razdragao«. Ivan Petrovič ga stade naposljetku promatrati kudikamo pomnije; jako ga je pomno promatrao i »dostojanstvenik«. Bjelokonska uperila u kneza gnjevan pogled i stisnula usne. Knez Nahalov, Jevgenij Pavlovič, knez Ščerbacki, djevojke, svi su prekinuli razgovor i slušali. Činilo se da se Aglaja preplašila, a Lizaveta Prokofjevna jednostavno zapala u kukavštinu. Čudne su bile i one, kćeri i majka: same su smislile i odlučile da je knezu bolje prosjediti večer šuteći; no čim su ga ugledale u kutu, samog samcatog i sasvim zadovoljnog svojim udesom, odmah su se uzbunile. Aleksandra je već htjela otići k njemu i oprezno se, preko cijele sobe, pridružiti društvu, to jest društvu kneza Nahalova, kraj Bjelokonske. A čim je knez i sam progovorio, one se uzbunile još i jače.

– Da je bio nadasve divan čovjek, pravo kažete – izgovori Ivan Petrovič uvjerljivo i ne smješkajući se više – da, da... bio je to krasan čovjek! Krasan i vrijedan – nadoveže on, nakon kraće stanke. – Vrijedan čak, može se reći, svakoga poštovanja – nadoveže još uvjerljivije nakon treće stanke – i... i jako mi je čak ugodno što vidim od vas...

– Nije li se tomu Pavliščevu dogodila neka... čudna zgoda... s opatom... s opatom... zaboravio sam s kakvim opatom, samo su onda svi pripovijedali nešto – reče »dostojanstvenik«, kao prisjećajući se.

– S abbé Goureauom, jezuitom – napomene Ivan Petrovič. – Da, eto, to su najdoličniji i najvredniji ljudi naši! Jer ipak je bio čovjek dobra roda, imućan, komornik, pa da je... dalje služio... A on, eto, odjedanput ostavlja službu i sve da prijeđe na katolicizam i postane jezuit, i još gotovo otvoreno, s nekim zanosom. Zaista, u pravi je čas umro... Da; svi su tada govorili...

Knez je bio sav izvan sebe.

– Pavliščev... Pavliščev prešao na katolicizam? Ne može to biti! – poviče on zaprepašten.

– No, »ne može biti!« – promrmlja Ivan Petrovič s visine. To je već mnogo kad tako kažete, a priznajte i sami, mili moj kneže... Uostalom, vi toliko cijenite pokojnika... zaista bio je predobar čovjek, a tomu ja glavom i pripisujem uspjeh onoga probisvijeta Goureaua. No upitajte vi mene koliko sam se zatim brinuo i namučio zbog te stvari, i baš s tim istim Goureauom! Zamislite – obrati se on naglo starkelji – htjeli su čak iznijeti zahtjeve prema oporuci, pa sam se morao onda laćati i najodrješitijih postupaka... da ih opametim... jer oni su majstori u tim poslovima! Divni! No hvala Bogu, bilo je to u Moskvi, odmah sam otišao grofu, i mi smo ih... opametili...

– Vi ne biste vjerovali kako ste me ogorčili i prenerazili! – uzvikne opet knez.

– Žalim; ali u jezgri sve su to, pravo da kažemo, tričarije, pa bi bilo i završilo tričarijama, kao i svagda, uvjeren sam. Lanjskog ljeta – obrati se on starkelji – grofica je Krestovska također, kažu, otišla u inozemstvo u neki katolički samostan; naši nekako ne odolijevaju kad se jedanput odaju tim... spletkarima... osobito vani...

– To je sve od naše, ja mislim... umornosti – promljeska starkelja autoritativno. – No i način im je propovijedanja... izvrstan, svoj... i znaju zulašiti. I mene su trideset i druge godine u Beču uplašili, uvjeravam vas; samo im se ja nisam dao, nego sam im pobjegao, ha, ha! Baš sam pobjegao od njih.

– Ja sam čula, baćuška, da si ti onda pobjegao iz Beča u Pariz s ljepoticom groficom Levickom, ostavio si svoju službu, a nisi pobjegao od jezuita – priklopi odjednom Bjelokonska.

– No, ta jesam od jezuita, ipak je tako da sam pobjegao od jezuita! – prihvati starkelja i nasmije se ugodnoj uspomeni. – Vi ste, čini mi se, jako religiozni, što se sada tako rijetko događa u mlada čovjeka – obrati se on ljubazno knezu Lavu Nikolajeviču koji je bio zinuo i slušao ga, još vazda preneražen; starkelja je očito želio kneza upoznati pobliže; zbog nekih ga je razloga stao jako zanimati.

– Pavliščev je bio svijetao um i kršćanin, istinski kršćanin – izgovori odjedanput knez – pa kako se mogao podvrći vjeri... nekršćanskoj?

– Katoličanstvo je isto što i nekršćanska vjera! – nadoveže odmah, a oči mu zablistale i gledao je pred sebe kao da očima šiba po svima njima.

– No, to je pretjerano – promrmlja starkelja i u čudu pogleda Ivana Fjodoroviča.

– Zašto je katoličanstvo nekršćanska vjera? – okrene se na stolici Ivan Petrovič. – I kakva je onda ako nije kršćanska?

– Nekršćanska vjera, ponajprije! – izgovori knez u neobičnoj uzrujanosti i nadasve oštro. – To je prvo, a drugo, rimsko je katoličanstvo gore i od samog ateizma, takav je moj sud! Jest, takav je moj sud! Ateizam propovijeda samo ništicu, ali katolicizam ide dalje: on propovijeda unakaženoga Krista, kojega je, sâm olagao i pogrdio, oprečnoga Krista! On propovijeda Antikrista, kunem vam se, uvjeravam vas! To je moje osobno i davno uvjerenje i ono je izmučilo mene samoga... Rimski katolicizam vjeruje da se bez svjetske vlasti na cijelom svijetu crkva ne može održati na zemlji, i viče: Non possumus![70] Prema mojem sudu rimski katolicizam i nije vjera, nego je baš nastavak zapadnog rimskog carstva i u njemu je sve podvrgnuto toj misli, počinjući od vjere. Papa je zahvatio zemlju, zemaljsko prijestolje i uzeo mač; od toga vremena sve i teče tako, samo su maču dometnuli laž, spletkarenje, prevaru, fanatizam, praznovjerje, zločine, igrali se najsvetijim, najistinskijim, najiskrenijim, najplemenitijim narodnim čuvstvima, sve su, sve su izmijenili za novac, za podlu zemaljsku vlast. I zar to nije Antikristov nauk?! Kako i ne bi od njih potekao ateizam? Ateizam je potekao od njih, iz samog rimskog katoličanstva! Ateizam je počeo ponajprije od njih samih: zar su oni sami mogli vjerovati sebi? On se učvrstio od odvratnosti prema njima; on je porod njihove laži i duševne nemoći! Ateizam! Kod nas ne vjeruju jedino još izuzetni staleži, oni koji su se otrgli od narodnog korijenja, kako se onomad sjajno izrazio Jevgenij Pavlovič; a tamo u Europi započinju već ne vjerovati velike mase naroda – prije zbog neukosti, zbog laži, a sada već zbog fanatizma, zbog mržnje prema crkvi i kršćanstvu. Knez zastade da odahne. Govorio je strašno brzo. Bio je blijed i zadihao se. Svi se gledali, ali naposljetku se starkelja otvoreno nasmije. Knez Nahalov izvadi lornjet te je promatrao kneza, ne skidajući očiju s njega. Njemčić pjesnik išuljao se iz kuta i primaknuo se stolu, smješkajući se zloslutnim smiješkom.

– Vi jako pretjerujete – otegne Ivan Petrovič nekako dosadno, pa i kao da se žapa nečega – i tamošnja crkva ima predstavnika koji su vrijedni svakoga poštovanja i kreposni.

– Ja nisam nikad ni govorio o pojedinim crkvenim predstavnicima. Govorio sam o rimskom katolicizmu u suštini njegovoj, ja govorim o Rimu. Zar može crkva sasvim nestati? Nisam to nikada govorio!

– Pristajem, no sve se to zna, pa i... ne treba i... spada u bogoslovlje...

– O, ne, ne! Ne spada samo u bogosloviju, uvjeravam vas, ne spada! To se kudikamo jače tiče nas nego što vi mislite. U tom i jest sva naša zabluda što još ne uviđamo da to nije jedino bogoslovna stvar! Ta i socijalizam je porod katoličanstva i katoličke je suštine! I on je, kao brat njegov ateizam, potekao iz očaja za opreku katoličanstvu u moralnom smislu, da zamijeni izgubljenu moralnu vlast religije, da utaži duhovnu žeđ ožednjeloga čovječanstva i da ga spasi, ali ne Kristom, nego opet nasiljem! To je također sloboda posredstvom nasilja, to je također ujedinjenje mačem i krvlju! »Ne smiješ vjerovati u Boga ne smiješ imati svojine, ne smiješ imati osobnost, fraternité ou la mort,[71] dva milijuna glava!« Po djelima ćete ih poznati – tako je rečeno! I nemojte misliti da je sve to tako nevino i nije strašno nama; oh, treba nam otpora, i što brže, što brže! Treba da za otpor Zapadu sine naš Hristos, kojega smo mi pokopali, a oni ga nisu ni znali! Ne trebamo ropski zapadati u zamku jezuitima, nego nositi svoju rusku civilizaciju i sada stati pred njih, pa da ne govore kod nas da je njihova propovijed izvrsna, kako je maloprije rekao netko...

– Ali dopustite, dopustite – strašno se uznemirio Ivan Petrovič, stao se osvrtati, pa i bojati se – sve su vaše misli, dakako, vrijedne hvale i pune patriotizma, no sve je to do krajnosti pretjerano i... bolje je i okaniti se toga...

– Ne, nije pretjerano, nego još prije umanjeno, baš umanjeno, jer ja nisam moćan iskazati, no...

– Ta dopustite!

Knez ušuti. Sjedio je ukočen na stolici i nepomičan gledao plamenim pogledom Ivana Petroviča.

– Meni se čini da je vas i prejako zaprepastila ona zgoda vašeg dobrotvora – primijeti starkelja ljubazno i vazda spokojan.

– Vas je razbuktala... možda samoća. Ako budete više živjeli među svijetom, a ja se nadam da će vas voljeti u društvu jer ste osobit mladić, vi ćete, dakako, umiriti svoje oduševljenje i vidjet ćete da je sve to mnogo jednostavnije... a uz to se takvi rijetki slučajevi... događaju, prema mojem sudu, donekle zbog naše prezasićenosti, a donekle zbog... dosade...

– Baš je tako, baš je tako – poviče knez – vrlo sjajna misao! Baš »zbog dosade, zbog naše dosade«, nije od prezasićenosti, nego naprotiv, od žeđi... nije od prezasićenosti, u tom ste se zabunili! Ne samo da je od žeđi, nego od uspaljenosti, od žeđi u vrućici! I... i nemojte misliti da je to u takvoj neznatnoj mjeri te se možemo samo smijati; oprostite mi, treba znati da slutimo! Kad naši stignu do obale, kad povjeruju da je to obala, tako će joj se razveseliti da će odmah dotjerati do krajnosti; zašto to? Vi se, eto, čudite Pavliščevu, vi sve pripisujete njegovu ludilu ili dobroti, ali nije to tako? Ne zadivljuje u takvim zgodama samo nas, nego i cijelu Europu naša ruska strastvenost; kod nas ako tko prijeđe na katolicizam, svakako će postati jezuit, i još najpodmukliji; ako postane ateist, svakako će započeti zahtijevati da se vjera u Boga iskorijeni nasiljem, dakle i mačem! Čemu, čemu u jedan mah takvo bjesnilo? Zar vi ne znate? Zato što je našao domovinu koju ovdje nije bio vidio, pa se razveselio; našao je obalu, zemlju, poletio je ljubiti. Ta ne nastaju ruski ateisti i ruski jezuiti zbog same taštine, ne nastaju svagda zbog samih gadnih, taštih čuvstava, nego i zbog duševne boli, zbog duševne žeđi, zbog žudnje za višim radom, za čvrstom obalom, za domovinom u koju su prestali vjerovati jer je nisu nikad ni znali! A Rus lako može postati ateist, lakše nego itko na cijelom svijetu! A naši ljudi ne postaju jednostavno ateisti, nego će svakako povjerovati u ateizam kao u novu vjeru te neće nipošto ni primjećivati da su povjerovali u ništicu. Tolika je naša žeđ! »Tko nema tla pod sobom, taj nema ni Boga.« To nije moja rečenica. To je rečenica jednog trgovca starog obreda s kojim sam se sastao na putu. Nije, doduše, rekao tako, nego je kazao: »Tko se odrekao domovine, taj se odrekao i Boga svojega.« Kad se samo pomisli da su kod nas najobrazovaniji ljudi zapadali u hlistovščinu[72]... Ali i po čemu je u takvom slučaju hlistovščina gora nego nihilizam, ateizam? Možda je još i dublja od njih! No eto dokle je dotjerala žudnja!... Otkrijte žudnim i ražarenim Kolumbovim suputnicima obalu »Novog svijeta«, otkrijte Rusu ruski »Svijet«, dajte mu da nađe to blago, to blago, što mu je sakriveno u zemlji! Pokažite mu u budućnosti obnovu cijeloga čovječanstva i njegovo uskrsnuće, možda od jedine ruske misli, ruskoga Boga i Krista, pa ćete vidjeti koliko će moćni i istinski, mudri i krotki div uzrasti pred zadivljenim svijetom, zadivljenim i zaplašenim, jer oni očekuju od nas jedino mač, mač i nasilje, jer oni sude po sebi i ne mogu nas zamisliti bez barbarstva. I to je sve dosad, a što dalje, sve više! I...

No tu se odjednom dogodila jedna zgoda i govornikov se govor prekinuo na najneočekivaniji način.

Sva ta plahovita tirada, sva ta bujica čudnih, nespokojnih riječi i zbrkanih, zanosnih misli koje kao da su se gurale u nekoj vrevi i preskakivale se, sve je to proricalo nešto opasno, nešto osobito u raspoloženju toga mladića koji je ni pet ni šest uskipio tako iznenada. Svi u gostinjskoj sobi koji su poznavali kneza bojažljivo su se (a neki i sa stidom) čudili njegovu istupu koji se nikako nije slagao s njegovom vječitom, i čak plahom suzdržanošću, s njegovim rijetkim i osobitim taktom u nekim zgodama i s instinktivnim osjećajem više pristojnosti. Nisu mogli razumjeti otkud je to nastalo; ta glas o Pavliščevu nije to prouzročio. U gospođinskom su kutu držali da je poludio, a Bjelokonska je priznala poslije da »još samo časak i ona je htjela već bježati«. »Starkelje« gotovo se zbunili od prvog čuda; starješina general zlovoljno je i oštro gledao sa svoje stolice. Inženjer-pukovnik sjedio je sasvim nepomičan. Njemčić je i sasvim problijedio, ali se sve još smješkao svojim lažnim smiješkom i pogledavao na druge: kako će se drugi držati? No sve to i »cijeli skandal« mogao je završiti na najobičniji i najprirodniji način, možda za jedan čas; Ivan Fjodorovič, koji se iznimno začudio, ali se snašao prije drugih, nekoliko je puta pokušavao već zaustaviti kneza; kako nije postigao uspjeh, krenuo je sada prema njemu s čvrstom i odlučnom namjerom. Još časak, pa ako ustreba, on bi se možda odlučio prijateljski izvesti kneza, pod isprikom njegove bolesti, što je možda i zaista bila istina, a Ivan je Fjodorovič u sebi jako vjerovao u to. Ali stvar se okrenula drugačije.

Još u početku, čim je knez ušao u gostinjsku sobu, sjeo je što dalje od kineske vaze, kojom ga je tako preplašila Aglaja. Teško bi se moglo i povjerovati da se nakon jučerašnjih Aglajinih riječi ustalilo u njemu neko neodoljivo uvjerenje, neka čudna nezgrapna slutnja da će svakako sutra razbiti vazu, koliko god joj izmicao, koliko se god čuvao takve nesreće. No tako je bilo.

Cijele su mu večeri drugi, jaki, ali svijetli dojmovi stali navirati u dušu; govorili smo već o tome. Zaboravio je na svoju slutnju. Kad je čuo za Pavliščeva, te ga Ivan Fjodorovič proveo i opet pokazao Ivanu Petroviču, sjeo je bliže k stolu i dopao baš na naslonjač kraj goleme krasne kineske vaze koja je stajala na stalku gotovo baš do njegova lakta, samo malo unatrag.

Uz posljednje riječi svoje odjedanput on ustade, neoprezno mahnu rukom, nekako trže ramenom i... zaori sveopći krik! Vaza se zanjihala, isprva kao neodlučna: ne bi li pala na glavu kojemu od starkelja, ali odjedanput se nagnula na protivnu stranu, prema Njemčiću, koji je prestravljen jedva odskočio, i grunula o pod. Lom, krik, dragocjene krhotine što su se rasule po sagu, strah, čudo – oh, kako je bilo knezu, teško je prikazati, a gotovo se i ne može! Ali ne možemo ne spomenuti jedno čudno čuvstvo koje ga je zaprepastilo baš u taj isti čas i u jedan mu mah sinulo iz hrpe svih drugih nejasnih i čudnih čuvstava; nije ga više od svega zaprepastio stid, niti skandal, niti strah, niti nenadanost, nego proročanstvo što se ispunilo! Što ga je u toj misli zaokupljalo baš lako, nije znao objasniti sebi; osjećao je samo da je preneražen do dna srca, i stajao je gotovo u mističnom strahu. Još časak i kao da se sve pred njim raširilo, umjesto strave sinula svjetlost i radost, zanos; stao mu se stezati dah i... ali taj časak minuo. Hvala Bogu, nije bilo ono! Odahnuo je i ogledao se oko sebe.

Dugo nije nikako mogao razumjeti metež koji je uskipio oko njega to jest, razumio je sasvim i sve je vidio, ali stajao je kao da je neki osobiti čovjek koji ne sudjeluje ni u čemu, nego je kao onaj nevidljivi čovjek u priči prodro u sobu i promatra tuđe, no njemu zanimljive ljude. Vidio je kako su skupljali krhotine, slušao nagle razgovore, vidio Aglaju, blijedu, kako ga čudno gleda, jako čudno: u očima joj nikako nije bilo mržnje, nikako nije bilo gnjeva; gledala ga je preplašenim, no takvim simpatičnim pogledom, a druge takvim blistavim pogledom... srce mu se u jedan mah slatko stegnulo. Naposljetku je razabrao u čudu da su svi posjedali, pa se i smiju, kao da se i nije dogodilo ništa! Još časak i smijeh se pojačao: smijali su se već gledajući njega kako se ukipio i zanijemio, ali se smijali prijateljski, veselo; mnogi su mu se obraćali i govorili tako ljubazno, ispred sviju Lizaveta Prokofjevna: smijala se i govorila nešto vrlo, vrlo dobrostivo. Odjednom osjeti da ga Ivan Fjodorovič prijateljski tapše po ramenu; smijao se i Ivan Petrovič; ali još zgodniji, još zamamniji i simpatičniji bio je starkelja: uhvatio on kneza za ruku pa lako stiskao i lupkao po njoj dlanom druge ruke, savjetovao ga, kao malena uplašena dječaka, da se snađe, što se silno svidjelo knezu, a naposljetku ga posadio tik do sebe. Knez je uživao i gledao ga u lice, a sve još nije nekako mogao progovoriti, dah mu je zapinjao; starčevo mu se lice tako sviđalo.

– Što? – promrmlja on naposljetku – vi meni zaista opraštate? I... vi, Lizaveta Prokofjevna?

Smijeh se još poveća, knezu iskoče na oči suze; nije vjerovao sebi i bio je očaran.

– Vaza je, dakako, bila krasna. Pamtim je ovdje već petnaestak godina, jest... petnaestak... – reče Ivan Petrovič.

– No, baš i jest nesreća! I čovjeku nastaje kraj, pa što je do zemljana lonca! – reče Lizaveta Prokofjevna naglas. – Zar si se ti, Lave Nikolajeviču, toliko uplašio? – nadoveže ona čak bojažljivo.

– Ajde, golube, ajde; ti mene zaista plašiš.

– I sve opraštate! Sve, osim vaze? – ustane knez odjedanput, ali starčić ga opet potegne za ruku. Nije ga htio pustiti.

– C'est très curieux et c'est très sérieux![73] – šapne on preko stola Ivanu Petroviču, ali prilično glasno. Knez je možda i čuo.

– Nisam dakle uvrijedio nikoga od vas? Ne možete pomisliti kako sam sretan zbog te misli; ali tako i mora biti! Zar sam ja mogao uvrijediti ikoga ovdje? Uvrijedit ću vas ako to i pomislim.

– Umirite se, prijatelju moj, to je pretjerivanje. Ne trebate uopće ni zbog čega zahvaljivati; to je čuvstvo krasno, ali je pretjerano.

– Ja vam ne zahvaljujem, nego samo... uživam u vama, sretan sam, gledajući vas; možda govorim glupo, no moram govoriti, moram protumačiti... pa makar i zbog poštovanja prema samomu sebi.

Sve je u njemu bilo iskidano, nejasno i grozničavo; lako može biti da riječi koje je izgovarao često i nisu bile one koje je želio izreći. Kao da je zapitkivao pogledom: smije li govoriti? Pogled mu pao na Bjelokonsku.

– Ništa, baćuška, nastavljaj, nastavljaj, samo se nemoj zadihati – primijeti ona – ti si i maloprije započeo zadihan i eto dokle si dotjerao, ali ne boj se govoriti: ta su gospoda vidjela i čudnijih ljudi od tebe, nećeš ih zadiviti, a ti nisi bogzna kakav mudrijaš, samo si eto: razbio vazu i uplašio nas.

Knez ju je saslušao smješkajući se.

– Ta vi ste – obrati se on odjednom starčiću – ta vi ste prije tri mjeseca spasili od progonstva studenta Potkumova i činovnika Švabrina?

Starkelja se čak i zacrveni malko i progunđa mu da bi se morao umiriti.

– Ta ja sam o vama čuo da ste u tambovskoj guberniji – obrati se on odmah Ivanu Petroviču – da ste vi svojim seljacima pogoriocima, koji su već slobodni i počinili su vam mnogo neprilika, poklonili građu za domove?

– No, to je pretjerivanje, promrmlja Ivan Petrovič, ali se ugodno ukočio. No sada je rekao sasvim pravo da je »to pretjerivanje«; bio je to samo lažan glas koji je dopro do kneza.

– A vi, kneginjo – obrati se on odjednom s vedrim smiješkom Bjelokonskoj – zar vi niste prije pola godine primili mene u Moskvi kao rođenoga sina, po pismu Lizavete Prokofjevne, i zar mi niste zaista kao rođenom sinu dali jedan savjet koji ja nikad neću zaboraviti. Sjećate li se?

– Što si ti zaokupio? – izgovori Bjelokonska zlovoljno. – Dobar si čovjek, ali si smiješan: kad ti dadu dva groša, ti zahvaljuješ kao da su ti spasili život. Ti misliš da je to pohvalno, ali to je mrsko.

Bila se već sasvim rasrdila, no odjednom se stala smijati, a sada dobroćudnim smijehom. Razvedrilo se lice Lizaveti Prokofjevnoj, zasinuo i Ivan Fjodorovič.

– Ja sam govorio da je Lav Nikolajevič čovjek... čovjek... jednom riječju, samo kad se ne bi zadihao, kao što je primijetila kneginja – promrmlja general u radosnoj omami, ponavljajući riječi Bjelokonske koje su ga prenerazile.

Samo je Aglaja bila nekako nujna; ali lice joj je sve još plamtjelo, možda i od negodovanja.

– Zaista je jako mio – promrmlja opet starčić Ivanu Petroviču.

– Ušao sam ovamo s mukom u srcu – nastavi knez, neprestano u nekoj sve većoj zabuni, sve naglije i naglije, sve čudnovatije i oduševljenije – ja... ja sam se bojao vas, bojao sam se i sebe. Najviše sam se bojao sebe. Kad sam se vraćao ovamo, u Petrograd, zadao sam sebi riječ da ću se svakako sastati s prvim našim ljudima, najstarijima, korjenitima, kojima pripadam i sam, među kojima sam i ja od prvih po rodu. Ta ja evo sada sjedim s isto takvim knezovima kakav sam i sâm, zar nije tako? Želio sam vas upoznati, i to mi je trebalo, jako, jako mi je trebalo... Uvijek sam slušao o vama i previše lošega, više nego dobra, o sitničavosti i ograničenosti vaših interesa, o zaostalosti, o neznatnoj obrazovanosti, o smiješnim navikama – o, ta mnogo pišu i govore o vama! Radoznao sam i išao sam danas ovamo zbunjen: morao sam vidjeti sâm i glavom se uvjeriti: zar zaista taj najviši sloj ruskoga svijeta ne pristaje nikamo više, zar je preživio svoje vrijeme, usahnuo u iskonskom životu i sposoban je jedino umrijeti, ali sve još u sitnoj zavidnoj borbi s ljudima... budućima, smetajući njima, ne primjećujući da sâm umire? I prije nisam vjerovao tomu sudu jer kod nas i nije bilo nikad višega staleža, osim dvorskoga, po mundiru, ili... po slučaju, a sada je već i sasvim nestao, je li tako, zar nije tako?

– No, nije nipošto tako – nasmije se Ivan Petrovič zajedljivo.

– No, opet je zaluparao! – nije otrpjela nego je progovorila Bjelokonska.

– Laissez le dire,[74] sav dršće – opet je tiho upozori starkelja. Knez je bio sasvim izvan sebe.

– I što je? Vidio sam odličnih, prostodušnih, umnih ljudi; vidio sam starca koji miluje i sluša dječaka kao što sam ja; vidim ljude koji su kadri razumjeti i praštati, Ruse i dobre ljude, koji su jednako tako dobri i srdačni kao i oni koje sam sretao i ondje, gotovo i nisu gori. Rasudite dakle kako sam se radosno začudio! O, dopustite mi da iskažem to! Mnogo sam slušao, pa sam i sâm čvrsto vjerovao da je sve na svijetu manira, sve trošna forma, a suština je presahnula; ali ja, evo, sada vidim sâm da to kod nas ne može biti; negdje to jest, samo nije kod nas. Zar ste vi sada jezuiti i varalice? Slušao sam maloprije kako je propovijedao knez Nahalov: zar to nije iskreni, nadahnuti humor, zar to nije istinska dobrodušnost? Zar takve riječi mogu poteći iz usta čovjeku... mrtvu, s usahlim srcem i talentom? Zar bi se mrtvaci mogli vladati prema meni kako ste se vladali vi? Zar to nije materijal.... za budućnost, za nade? Zar takvi ljudi mogu ne razumjeti i zaostati?

– Još jedanput vas molim, umirite se, mili moj, o svemu ćemo tome govoriti drugi put i ja ću drage volje... – osmjehne se »dostojanstvenik«.

Ivan Petrovič se nakašlja i okrene se u svojem naslonjaču; Ivan se Fjodorovič uzvrpolji; starješina general razgovarao je s dostojanstvenikovom gospođom i nije ni najmanje pazio na kneza; ali dostojanstvenikova je gospođa često uzimala slušati i pogledavala je.

– Nije, znate, bolje je da govorim! – nastavi knez u novu grozničavu poletu, nekako se osobito povjerljivo i čak intimno obraćajući starkelji – Meni je Aglaja Ivanovna zabranila jučer da govorim, pa i rekla mi je teme o kojima ne smijem govoriti; ona zna da sam smiješan u njima! Dvadeset i sedma mi je godina, ali znam da sam kao dijete. Nemam pravo iskazivati svoju misao, govorio sam to odavno; samo sam u Moskvi s Rogožinom govorio iskreno... Ja sam s njim čitao Puškina, cijeloga smo pročitali; ništa on nije znao, čak ni ime Puškinovo... Uvijek se bojim da ne bih svojim smiješnim likom obrukao misao i glavnu ideju. Ja nemam geste. U mene je svagda oprečna gesta, a to izaziva smijeh i ponižava ideju. Nemam niti osjećaja mjere, a to je glavno; to je čak i najglavnije... Znam da mi je najbolje sjediti i šutjeti. Kad se ja uprem i zašutim, onda se činim i jako razumnim, a uz to premišljam. No sada mi je bolje da govorim. Progovorio sam zato jer vi mene tako krasno gledate; u vas je krasno lice! Jučer sam Aglaji Ivanovnoj zadao riječ da ću cijelu večer šutjeti.

– Vraiment?[75] – nasmiješi se starkelja.

– No ja smatram katkad da i ne činim pravo što tako mislim; ta iskrenost vrijedi koliko i gesta. Je li tako? Je li tako?

– Katkada.

– Želim sve objasniti, sve, sve! O, da! Vi mislite da sam ja utopist? Ideolog? O, nisam, u mene su, tako mi Boga, sve takve priproste misli... Vi ne vjerujete? Vi se smješkate? Znate, ja sam kadšto podao, jer gubim vjeru; maloprije sam putem ovamo mislio: »No, kako ću ja s njima zapodjenuti razgovor? Od kakve riječi trebam započeti da bi razumjeli bar išta?« Jako sam se bojao, ali za vas sam se bojao još više, silno, silno! A zar je trebalo da se bojim, zar mi nije bila sramota bojati se? Što je do toga ako uz jednog naprednog čovjeka ima toliko silesija zaostalih i nevaljalih? To mi i jest radost što sam sada uvjeren da to nipošto nije silesija, nego je sve živi materijal! Ne smije nas buniti ni to što smo mi smiješni, zar nije istina? Ta i zbilja je tako, mi smo smiješni, lakomisleni, s lošim navikama, dosađujemo se, ne znamo gledati, ne umijemo razumjeti, ta svi smo mi takvi, svi, i vi, i ja, i oni! Ta vi se evo ne vrijeđate što vam u oči kažem da ste smiješni? A ako je tako, zar vi niste materijal? Znate, prema mojem je sudu katkad i dobro biti smiješan, pa i bolje je: brže može jedan drugomu oprostiti, brže se umiriti; ne može se sve razumijevati u isti mah, ne može se započinjati ravno od savršenstva! Da postigneš savršenstvo, trebaš najprije mnogo razumjeti! A ako prebrzo pojmimo, možda i nećemo valjano pojmiti. To ja govorim vama, vama koji ste već tako mnogo znali razumjeti i... ne razumjeti. Sada se ne bojim za vas; ta vi se ne srdite što vam ovakav dječak govori takve riječi? Dakako da se ne srdite! O, vi ćete znati zaboraviti i oprostiti onima koji su vas uvrijedili, i onima koji vas nisu uvrijedili ničim; jer od svega je teže oprostiti onima koji nas nisu uvrijedili ničim, i baš zato jer nas nisu uvrijedili, nije dakle osnovana naša tužba: eto, tomu sam se nadao od viših ljudi, eto, to sam im htio reći kad sam išao ovamo, a nisam znao kako bih kazao... Vi se smijete Ivane Petroviču? Vi mislite: ja sam se bojao za one, njihov sam advokat, demokrat, govornik jednakosti? – On se nasmije kao u histeriji; smijao se iz časa u čas kratkim, zanosnim smijehom. – Ja se bojim za vas, za vas sve i za sve vas zajedno. Ta ja sam i sâm korjenit knez i s knezovima sjedim. Ja to govorim da spasim sve nas, da ne nestane staleža uludo, u mraku, a da se ničemu nije dosjetio, da se za sve kavžio i sve izgubio. Zašto da nestajemo i drugima ustupamo mjesto, kad možemo ostati prvaci i starješine? Budimo prvaci, pa ćemo biti i starješine. Postanimo sluge da budemo starješine.

Stao se trzati i ustajati s naslonjača, ali starkelja ga je neprestano zadržavao i gledao ga sa sve većim nemirom.

– Slušajte! Ja znam da ne valja govoriti: bolji je jednostavno primjer, bolje je jednostavno započeti... ja sam već započeo... i... i zar čovjek zaista može biti nesretan? O, što je moj jad i moja bijeda ako sam kadar biti sretan? Znate li, ja ne razumijem kako možeš proći kraj drveta i ne biti sretan što ga vidiš? Razgovarati s čovjekom i ne biti sretan što ga ljubiš! O, ne znam samo iskazati... a koliko ima na svakom koraku takvih krasnih stvari koje se i najzbunjenijemu čovjeku čine krasnima? Pogledajte dijete, pogledajte božju zoru, pogledajte travku kako raste, pogledajte u oči koje vas gledaju i vas ljube...

Odavno je već stajao i govorio. Starčić ga je uplašen gledao. Lizaveta se Prokofjevna prije svih dosjetila, zaviknula: »ah, Bože moj!« i pljesnula rukama. Aglaja mu brže pritrčala, dospjela ga dočekati na ruke, u stravi, unakažena lica od boli, začula je divlji krik »duha koji je tresao i oborio« nesretnika. Bolesnik je ležao na sagu. Netko mu je brže turio pod glavu jastuk.

Tomu se nitko nije nadao. Nakon četvrt sata pokušali su knez Nahalov, Jevgenij Pavlovič i starkelja opet oživiti razgovor i društvo, ali za pola sata raziđoše se svi. Izrekle su se mnoge sažalne riječi, mnoge jadikovke, nekoliko mišljenja. Ivan je Petrovič izrekao uz drugo da je »mladić slavenofil, ili nalik na to, ali to i nije opasno«. Starkelja nije kazao ništa. Istina, poslije su se, sutradan i preksutra, svi nešto i naljutili; Ivan se Petrovič čak i uvrijedio, ali nije jako. Starješina general bio je prema Ivanu Fjodoroviču neko vrijeme hladan. »Pokrovitelj« obitelji, dostojanstvenik, također je nešto promumljao ocu za pouku i pri tom laskavo rekao da se još kako zanima za Aglajin udes. Bio je on i zbilja donekle dobar čovjek; ali među razlozima njegove radoznalosti o knezu bila je te večeri i nekadašnja zgoda kneževa s Nastasjom Filipovnom; a o toj je zgodi bio načuo štošta i jako se zanimao, htio čak i upitati.

Kad je Bjelokonska odlazila s večeri, rekla je Lizaveti Prokofjevnoj:

– Pa što, i dobar je i loš; a ako želiš znati moje mišljenje, preteže da je loš. I sama vidiš kakav je čovjek, bolestan je čovjek!

Lizaveta je Prokofjevna odlučila u sebi napokon da je on »nemoguć« mladoženja, i te se noći zarekla: »dok je ona živa, neće knez biti Aglajin muž«. S tom je odlukom i ustala ujutro. No još toga popodneva, u jedan sat, za doručkom, zapala je u čudnu opreku sa samom sobom.

Na jedno, uostalom iznimno oprezno pitanje sestara, odgovorila je Aglaja odjednom hladno, ali uznošljivo, kao da siječe:

– Nikada mu nisam zadala nikakvu riječ, nikada ga u životu nisam smatrala svojim zaručnikom. On mi je jednako tako tuđ čovjek kao i svaki.

Lizaveta Prokofjevna plane odmah.

– Tomu se nisam nadala od tebe – izgovori ogorčeno – on je nemoguć ženik, znam ja, i hvala Bogu što se tako dogodilo; ali od tebe se nisam nadala takvim riječima. Mislila sam da će od tebe biti drugo. Ja bih sve one jučer potjerala, a njega bih ostavila, eto takav je on čovjek!...

Tu ona zastade naglo, uplašena i sama od toga što je izrekla. Ali da je znala kako je u taj čas nepravedna bila prema kćeri! Sve je već bilo riješeno u Aglajinoj glavi; i ona je očekivala čas koji treba sve riješiti, pa joj je svaka aluzija, svaki neoprezni dodir razdirao dubokom ranom srce.

VIII
I knezu je to jutro započelo pod dojmom teških slutnja; mogle su se objasniti njegovim bolesnim stanjem, ali je bio nekako suviše nejasno nujan i to ga je mučilo gore od svega. Pred njim su bile doduše jasne, teške, bolne činjenice, no tuga mu je zalazila dalje od svega čega se sjećao i što je smišljao; razumijevao je da se ne može umiriti sâm samcat. Malo se pomalo ukorijenila u njemu nada da će mu se još danas dogoditi nešto osobito i konačno. Nastup koji mu se dogodio sinoć bio je lak; osim hipohondrije, neke težine u glavi i boli u udovima, nije osjećao nikakvu drugu nelagodnost. Glava mu je radila prilično točno, premda mu je duša bila bolesna. Ustao je pokasno i odmah se jasno sjetio sinoćnje večeri; sjetio se i toga, premda mu nije bilo sasvim jasno, kako su ga pola sata nakon nastupa doveli kući. Doznao je da je već dolazio od Jepančinih sluga i pitao za njegovo zdravlje. U jedanaest i pol došao drugi; to mu je godilo. Vjera Lebedeva došla ga je među prvima posjetiti i poslužiti. U prvi čas, kad ga je ugledala, zaplakala je odjednom, ali kad ju je knez odmah umirio, udarila je u smijeh. Nekako ga je odjedanput prenerazilo silno žaljenje te djevojčice, pa joj zgrabio ruku i poljubio je. Vjera se zažarila.

– Ah, što vi to, što vi to! – uzviknula je uplašena i brzo mu istrgla ruku.

Ubrzo je otišla u nekoj čudnoj smetnji. Dotle je uz drugo ispripovijedala da je njen otac jutros, čim je svanulo, otrčao k »pokojniku«, kako je nazivao generala, da dozna nije li umro noćas, pa je čuo, kažu mu, zacijelo će umrijeti skoro. U dvanaest je sati došao kući i knezu i sâm Lebedev, ali zapravo »na časak, da zapita za dragocjeno zdravlje« i tako dalje, a osim toga da zaviri u »ormarić«. Samo je stenjao i hukao i knez ga otpravio brzo, ali ga je on ipak barem pokušao ispitati o jučerašnjem nastupu premda se vidjelo da već potanko zna. Nakon njega svratio je Kolja, također na časak; taj se zaista žurio i bio u silnom, mračnom nemiru. Najprije je ravno i odlučno zaiskao od kneza da mu razjasni sve što od njega kriju, i izlanuo se da je još jučer doznao gotovo sve. Bio je silno i duboko potresen.

Sa svom sućuti što ju je mogao smoći, knez mu ispripovijeda cijelu stvar, ponovi sasvim točno sve činjenice i prenerazi bijednoga dječaka kao da ga je ošinuo gromom. Nije on mogao ni riječ izreći, nego je šuteći zaplakao. Knez osjeti da je to bio jedan od onih dojmova, što ostaju zauvijek, sačinjavaju na sve vijeke prijelom u mladićevu životu. Brže mu priopći što sudi o stvari, i nadoveže da prema njegovu sudu starac umire najviše od straha koji mu je ostao u srcu nakon prijestupa, a za to nije svatko sposoban. Kolji zablistale oči kad je slušao kneza.

– Nevaljalci su Ganjka i Varja, i Pticin! Neću se s njima svađati, ali nama se od ovoga časa razilaze putovi! Ah, kneže, od jučerašnjega sam dana osjetio jako mnogo novoga; to je meni nauka! I majka je, sudim, sada upravo na mojoj brizi; ona je, doduše, zbrinuta kod Varje, ali sve to ne valja...

Sjeti se da ga čekaju te skoči, ubrzo zapita kneza za zdravlje, sasluša odgovor i nadoveže odmah naglo:

– Nema li i čega drugoga? Čuo sam, jučer... (ja uostalom nemam prava), ali ako vam ikad u čemu bilo ustreba vjeran sluga, evo ga pred vama. Čini mi se, mi obojica nismo sasvim sretni, zar nije istina? No... ja ne ispitujem, ne ispitujem...

On ode, a knez se još jače zamisli: svi proriču nesreće, svi su već stvorili zaključke, svi gledaju kao da znaju nešto što on ne zna; Lebedev ispituje, Kolja ravno nešto određeno nagoviješta, a Vjera plače. Naposljetku mahne rukom: »prokleta bolesna sumnjičavost«, pomisli. Lice mu se razvedri kad je u dva sata ugledao Jepančine koji su došli da ga posjete »na časak«. Bili su zaista svratili na časak. Lizaveta Prokofjevna, kad je ustala od doručka, izjavi da će svi odmah u šetnju i svi zajedno. Obznana je bila izdana u obliku naloga, odrješito, suho, bez objašnjavanja. Pođoše svi, to jest mati, gospođice, knez Ščerbacki. Lizaveta Prokofjevna krene ravno na suprotnu stranu od one kamo je kretala svaki dan. Svi su shvatili što je, i svi su šutjeli, jer su se bojali da ne rasrde mamu, a ona, kao da se sakriva od prigovaranja i uzvraćanja, išla je ispred sviju i nije se obazirala. Naposljetku primijeti Adelaida da u šetnji ne treba tako trčati i da ne mogu stići mamu.

– Evo – okrene se naglo Lizaveta Prokofjevna – mi sada prolazimo kraj njega. Ma što mislila Aglaja i ma što se dogodilo poslije, ipak nam on nije tuđ, a sada je još i u nesreći i bolestan; ja ću barem svratiti i pohoditi ga. Tko hoće sa mnom, hajde, tko neće, neka prođe; put mu nije zakrčen.

Razumije se, svi uđoše. Kako se i pristoji, knez pohiti da još jedanput zamoli za oproštaj zbog jučerašnje vaze i... skandala.

– No, ništa – odgovori Lizaveta Prokofjevna – nije mi žao vaze, žao mi je tebe. Primjećuješ, dakle, sada i sâm da je bio skandal: evo što znači »sutradan«... Ali ništa zato jer svatko sada vidi da se od tebe ne može ništa iziskivati. No, doviđenja ipak; ako možeš, prošeći se i opet spavaj – to ti je moj savjet. A ako hoćeš, zalazi nam kao i prije; budi uvjeren zauvijek, ma što se dogodilo, kako god stvari krenule, ti ipak ostaješ prijatelj našega doma; barem moj. Za sebe barem mogu jamčiti.

Na izazov odgovore svi i potvrde majčina čuvstva. Odu oni, ali u toj prostodušnoj žurbi da kažu štogod ljubazno što će ga ohrabriti, krila se mnoga krutost, čemu se nije ni dosjetila Lizaveta Prokofjevna. U pozivu da im dolazi »kao i prije« i u riječima: »barem moj« – opet se oglasilo neko proročanstvo. Knez se stade sjećati Aglaje; ona mu se doduše divno osmjehnula kad je ušla i kad se opraštala, ali nije rekla ni riječ, pa ni onda kad su ga svi uvjeravali o prijateljstvu, premda ga je dva puta uporno pogledala. Lice joj je bilo bljeđe nego obično, kao da je loše prespavala noć. Knez odluči da svakako ode još večeras k njima »kao i prije« i pogleda grozničavo na sat. Točno tri minute nakon odlaska Jepančinih uđe Vjera.

– Lave Nikolajeviču, Aglaja mi je krišom predala poruku za vas.

Knez zadršće sav.

– Je li pismo?

– Nije, nego usmeno; a i to je jedva smogla. Jako vas moli da danas cio dan ne odlazite ni na časak od kuće, sve do sedam sati navečer, ili čak do devet, nisam pravo čula.

– Ali... zašto to? Što to znači?

– Ja ne znam ništa; samo mi je naredila da vam sigurno javim.

– Je li i rekla tako: »sigurno«?

– Nije, nije rekla ravno; jedva se i malo okrenula te izgovorila, ali na sreću sam ja priskočila. No po licu joj se vidjelo kako je naređivala: sigurno. Tako me je pogledala da mi je zamrlo srce...

Nekoliko pitanja još, i knez nije doduše ništa više doznao, ali zato se još gore uznemirio. Kad je ostao sâm, legao je na divan i opet se zamislio. »Možda će ondje kod njih biti tkogod do devet sati i ona se opet boji za mene da ne bih pred gostima počinio kakvu ludoriju«, pomisli naposljetku i opet stane nestrpljivo očekivati večer i gledati na sat. No zagonetka se odgonetnula mnogo prije večeri, pa i opet u obliku novog posjeta, odgonetka u obliku nove, mučne zagonetke: upravo pola sata nakon odlaska Jepančinih došao k njemu Ipolit, tako umoran i izmučen da je ušao i bez ijedne riječi, kao bez svijesti, baš pao na naslonjač i onoga časa zapao u nepodnošljiv kašalj. Raskašljao se do krvi. Oči su mu blistale, a crvene mu se pjege zarumenjele na obrazima. Knez mu promrmlja nešto, ali on ne odgovori, nego je još dugo bez odgovora odmahivao samo rukom da ga zasad ne uznemiruje. Naposljetku se prenuo.

– Odlazim! – izgovori naposljetku hrapavim glasom s teškom mukom.

– Ako hoćete, ja ću vas otpratiti do kuće – reče knez i pridigne se, ali se trgne, jer se sjetio maloprijašnje zabrane da ne smije odlaziti od kuće.

Ipolit se nasmije.

– Ja ne odlazim od vas – nastavi, neprestano se zadišući i kašljucajući – nego sam, naprotiv, smatrao potrebnim doći k vama, i po poslu... inače vas ne bih uznemirivao. Ja odlazim onamo, a sada se čini da je ozbiljno. Gotov sam! Nije meni da me žalite, vjerujte mi... bio sam danas već legao u deset sati da i ne ustanem više sve do onog časa, ali sam se, eto, predomislio i ustao još jedanput da dođem k vama... trebalo je dakle.

– Žao mi je gledati vas; bolje bi bilo da ste me dozvali nego što ste se sami potrudili.

– No, okanimo se! Požalili ste me dakle, pa je dovoljno za svjetsku uljudnost... Da, zaboravio sam: kako vaše zdravlje?

– Ja sam zdrav. Jučer... nisam jako bio...

– Čuo sam, čuo sam. Nastradala je kineska vaza; žao mi je što nisam bio ondje! Ja sam u poslu. Prvo, imao sam danas čast da vidim Gavrilu Ardalionoviča pri sastanku s Aglajom Ivanovnom, na zelenoj klupi. Zadivio sam se koliko glupo može biti lice u čovjeka. Rekao sam to samoj Aglaji Ivanovnoj kad je otišao Gavrila Ardalionovič... Vi se, kneže, čini mi se, ne čudite ničemu – nadoveže on, nepovjerljivo gledajući spokojno lice kneževo. – Ničemu se ne čuditi znak je, kažu, velikoga uma; prema mojem sudu moglo bi to biti isto tako i znak velike gluposti... Ali ja ne šibam na vas, oprostite... Danas sam jako nesretan u svojim izrazima.

– Znao sam još jučer da Gavrila Ardalionovič... – zapne knez i očito se zbuni, premda se Ipolit i zlovoljio zašto se on ne čudi.

– Znali ste! To je, eto, novost! Uostalom, molim vas, nemojte ni pripovijedati... A sastanku niste danas bili svjedok?

– Vidjeli ste da nisam bio, kad ste sami bili ondje.

– No, možda ste sjedili gdjegod za grmom. Nego svakako se veselim, razumije se, veselim se za vas, jer sam već mislio da je Gavrili Ardalionoviču – prednost!

– Molim vas, Ipolite, da o tom ne govorite sa mnom i da ne govorite takvim riječima.

– Pogotovo gdje već znate sve.

– Varate se. Ja ne znam gotovo ništa, i Aglaja Ivanovna zna pouzdano da ja ne znam ništa. Ni o tom sastanku nisam znao baš... Vi kažete da je bio sastanak? No pa dobro, okanimo se toga...

– Ta kako je to, čas ste znali, čas niste znali? Vi kažete: »dobro je i okanimo se?« Ta nemojte, ne budite tako povjerljivi! Pogotovo ako ne znate ništa. Zato i jeste povjerljivi jer ne znate. A znate li kakve planove kuju njih dvoje, bratac i sestrica? Možda sumnjate u to!... Dobro, dobro, okanit ću se... – nadoveže kad je primijetio nestrpljivu gestu kneževu. – No došao sam po svojem poslu i o tom bih... se izjavio. Do vraga, nikako ne mogu umrijeti bez izjava; strahota je koliko ja izjavljujem. Hoćete li me poslušati?

– Govorite, ja slušam.

– No ja ipak opet mijenjam mišljenje: ipak ću započeti od Ganječke. Zamislite, i meni je danas bilo naređeno da dođem na zelenu klupu. Ali neću lagati; sâm sam se otimao za sastanak, nametnuo sam se, obećao sam da ću otkriti tajnu. Ne znam jesam li došao prerano (čini mi se da sam zaista došao prerano), no tek što sam sjeo na svoje mjesto uz Aglaju Ivanovnu, gledam, dolaze Gavrila Ardalionovič i Varvara Ardalionovna, ispod ruke, kao da se šeću. Oboje su se, čini mi se, jako zapanjili kad su zatekli mene; nisu se nadali tomu, pa se i zbunili. Aglaja Ivanovna se zarumenjela pa, vjerovali vi ili ne vjerovali, malko se čak i smela, ili zato što sam ja tu bio, ili jednostavno kad je ugledala Gavrilu Ardalionoviča, jer on i jest prelijep, samo se sva zažarila i stvar je za jedan trenutak završila jako smiješno: pridigla se, uzvratila Gavrili Ardalionoviču poklon i Varvari Ardalionovnoj titravi smiješak, te odjednom odbrusila: »Željela sam vam samo izreći svoje osobno zadovoljstvo zbog vaših iskrenih i prijateljskih čuvstava, pa ako ih budem trebala, vjerujte«... Onda se pokloni i oni oboje odoše – ne znam da li pokisli ili u slavlju; Ganječka je, dakako, namagarčen; on nije ništa shvatio, a zacrvenio se kao rak (čudan je u njega katkad izraz na licu!), no Varvara je Ardalionovna, čini mi se, razumjela da treba što brže strugnuti i da je već i to predosta od Aglaje Ivanovne, pa je odvukla brata. Pametnija je od njega i ja sam uvjeren da sada slavi slavlje. A ja sam došao na razgovor s Aglajom Ivanovnom da se dogovorimo za sastanak s Nastasjom Filipovnom.

– S Nastasjom Filipovnom! – poviče knez.

– Aha! Kao da vi gubite hladnokrvnost i počinjete se čuditi? Vrlo se veselim što želite nalikovati na čovjeka. Zato ću ja vas razveseliti. Eto kako je kad služiš mladim gospođicama visoke duše: ja sam danas dobio od nje pljusku!

– Mo-moralnu? – zapita knez nekako nehotice.

– Da, nisam fizičku. Nitko, čini mi se, neće dići ruku na ovakvoga kakav sam ja, pa ni žena me sada neće udariti; neće me udariti čak ni Ganja! Jučer sam doduše mislio neko vrijeme da će nasrnuti na mene... Kladim se, znam što vi sada mislite! Vi mislite: »Recimo, ne treba ga tući, ali bi mogao biti zagušen jastukom, ili mokrom krpom u snu – pa i trebalo bi to«... Vama piše na licu da vi to mislite baš u ovaj tren.

– Nikada ja to nisam mislio! – odgovori knez s gađenjem.

– Ne znam, meni se prisnilo noćas da me je ugušio mokrom krpom... jedan čovjek... no, reći ću vam tko: zamislite – Rogožin! Što mislite, može li se čovjeka ugušiti mokrom krpom?

– Ne znam.

– Ja sam čuo da može. Dobro je, okanimo se. No zašto sam ja brbljavac? Zašto je ona mene danas optužila da sam brbljavac? I znajte, tek onda kad me je saslušala sve do posljednje riječce, pa i ispitala me... No takve su žene! Zbog nje sam ja i stupio u kontakt s Rogožinom, sa zanimljivim čovjekom; u njezinu sam interesu i pogodio njoj osobni sastanak s Nastasjom Filipovnom. Da nije zato što sam joj dirnuo u samoljublje kad sam natuknuo da se razveselila »ogrizinama« Nastasje Filipovne? Ali ja sam joj to za sve vrijeme govorio u njezinu vlastitu interesu, ne poričem, dva sam joj pisma napisao o tome, i evo danas treće, sastanak... Jutros sam joj otpočeo tako da se ponižava time... Pa i ta riječ o »ogrizinama« nije moja, nego tuđa; barem su kod Ganječke govorili svi; a ona je potvrdila i sama. No, po čemu sam dakle ja njoj brbljavac? Vidim, vidim: silno vam je smiješno sada kad me gledate i kladim se da vi na mene primjenjujete one glupe stihove:

 

»I možda momu tužnomu će smaku
Zasinut ljubav smiješkom rastajnim.«

 

– Ha-ha-ha! – prasne odjedanput u histerični smijeh i zakašlje se.

– Evo gledajte – zahripće kroz kašalj – kakav je Ganječka: govori o »ogrizinama«, a evo čime se sada želi sam koristiti.

Knez je dugo šutio; bio je prestravljen.

– Vi ste spomenuli sastanak s Nastasjom Filipovnom? – promrmlja naposljetku.

– E, ta zar vi i zaista ne znate da će danas biti sastanak Aglaje Ivanovne s Nastasjom Filipovnom te je zato Nastasja Filipovna i pozvana naročito iz Petrograda, po Rogožinu, na poziv Aglaje Ivanovne i po mojem nastojanju, a sada je zajedno s Rogožinom jako blizu vas, u prijašnjem domu, kod one gospođe, kod Darje Aleksejevne... jako dvosmislene gospođe, prijateljice svoje, i onamo će se danas u tu dvosmislenu kuću otputiti Aglaja Ivanovna na prijateljski razgovor s Nastasjom Filipovnom, da riješe različite zadaće. Žele se zabaviti aritmetikom. Niste znali? Poštena riječ?

– To je nevjerojatno!

– Pa dobro, kad je nevjerojatno; no otkud biste vi i znali? Makar je ovdje dosta da proleti muha – i već se zna... takvo je mjestašce! Ali ja sam vas ipak upozorio i trebate mi bili zahvalni. No, doviđenja – na onom svijetu valjda. A evo što bih još: plazio sam, doduše, pred vama, jer... čemu bih i gubio svoje, prosudite, molim vas? Zar vama u korist? Ta ja sam njoj posvetio svoju »Ispovijed«. (Vi to niste znali?) I još kako je primila! He-he! No pred njom nisam plazio, njoj nisam ništa skrivio; a ona me postidjela i zaludjela... Nego nisam ništa skrivio ni vama; ako sam vam i spomenuo te »ogrizine« sve u tom smislu, zato vam sada javljam i dan i sat i adresu sastanka, i svu vam tu igru otkrivam... zbog ljutnje, razumije se, a ne zbog velikodušnosti. Oprostite, ja sam brbljav kao mutavac, ili kao sušičav čovjek; pazite dakle, latite se brže čega ako ste samo zavrijedili ljudsko ime. Sastanak je večeras, to je pouzdano.

Ipolit se uputi k vratima, ali knez mu dovikne i on zastane na vratima.

– Aglaja će Ivanovna dakle, kažete vi, doći danas sama k Nastasji Filipovnoj? – zapita knez. Crvene mu pjege iskočile po obrazima i na čelu.

– Ne znam točno, no tako je vjerojatno – odgovori Ipolit, obazirući se malo. – Ali drugačije ne može ni biti. Neće valjda Nastasja Filipovna k njoj. A neće ni Ganječki, kod njega je gotovo mrtvac. Kako je generalu?

– Već zbog toga samoga ne može biti! – prihvati knez. – Kako će ona otići od kuće, sve ako bi i htjela? Vi ne znate... običaje u toj kući: ne može ona sama k Nastasji Filipovnoj; to je besmislica!

– Eto vidite, kneže: nitko ne skače kroz prozore, a ako se dogodi požar, onda će valjda i prvi džentlmen i prva dama skočiti kroz prozor. Kad nastane potreba, ne može se drugačije, pa će se naša gospođica uputiti k Nastasji Filipovnoj. A zar njih ondje ne puštaju nikamo, vaše gospođice?

– Nije, ne kažem ja to...

– A ako ne kažete to, treba samo sići niza stube i krenuti ravno, pa makar se i ne vraćala kući. Ima slučajeva da se katkad mogu spaljivati i brodovi, i kući se možeš i ne vraćati: život se ne sastoji od samih doručaka i ručkova i knezova Ščerbackih. Čini mi se, vi Aglaju Ivanovnu smatrate gospođicom ili kakvom institucionalkom; govorio sam joj već to; čini mi se, složila se sa mnom. Pričekajte u sedam ili osam sati... Ja bih na vašem mjestu poslao onamo koga, neka stražari, pa da uvreba baš onaj čas kad bude silazila niza stube. No, pošaljite makar Kolju; on će drage volje vrebati, budite uvjereni, barem za vas... jer sve je to prema prilikama... Ha-ha!

Ipolit ode. Knez nije imao radi čega da zamoli ikoga neka vreba, sve da je i sposoban bio za to. Sada mu se gotovo razjasnio nalog Aglajin da sjedi kod kuće; htjela je možda svratiti po njega. Doduše, možda baš nije htjela da on dospije onamo, pa mu je zato i naredila neka ostane kod kuće... I to je moglo biti. Glava mu se vrtjela; sva se soba zavrtjela oko njega. Legao je na divan i zaklopio oči.

Bilo ovako ili onako, stvar je odlučna, konačna. Ne, nije knez smatrao Aglaju gospođicom ili institucionalkom; osjećao je sada da se već odavno bojao, baš se bojao nečeg ovakvog; no zašto se želi sastati s Nastasjom Filipovnom? Po svem ga tijelu spopala jeza; opet je bio u groznici.

Ne, nije ju smatrao djetetom! Strašili su ga neki njezini nazori u posljednje vrijeme, neke riječi. Katkad mu se činilo kao da se ona nešto odviše junači, odviše suspreže, i sjećao se da ga je to plašilo. Za svih tih dana nastojao je, doduše, ne misliti na to, tjerao je teške misli, no što se krilo u toj duši? To ga je pitanje mučilo odavno, sve ako je i vjerovao u tu dušu. I evo, sve se to mora riješiti i izaći na vidjelo još danas. Strahovite li misli! I opet – »ta žena!« Zašto mu se uvijek činilo da će se ta žena pojaviti baš u posljednjem trenu i raskinuti sav udes njegov kao truo končić? Da mu se svagda to činilo, voljan se bio sada zakleti, makar bio gotovo u bunilu. Ako je u posljednje vrijeme nastojao zaboraviti nju, nastojao je jedino zato što se bojao nje. Što je dakle: je li volio tu ženu ili mrzio? To pitanje nije zadavao sebi danas ni jedan jedini put; srce mu je u tom bilo čisto; znao je koga voli... Nije se bojao toliko sastanka njih dviju, niti neobičnosti, niti razloga tomu sastanku, koji on ne zna, niti toga da će sastanak riješiti bilo što – bojao se same Nastasje Filipovne. Sjetio se poslije već nakon nekoliko dana da su mu se za tih grozničavih sati gotovo neprestano prikazivale njezine oči, njezin pogled, i da je slušao njezine riječi – neke neobične riječi, sve ako mu je i malo zaostalo u pameti nakon tih grozničavih, jadovitih sati. Tek je zapamtio, na primjer, kako mu je Vjera donijela ručak i on je ručao; nije se sjećao je li poslije ručka spavao ili nije. Znao je samo da je sasvim jasno stao sve razaznavati te večeri tek od onoga časa kad mu je iznenada došla na terasu Aglaja, te oni skočio s divana i izašao nasred sobe njoj u susret; bilo je sedam sati i četvrt. Aglaja je bila sama samcata, odjevena priprosto kao na brzu ruku, s lakom kukuljicom. Lice joj je bilo blijedo kao i ranije, kad je došla s majkom, a oči blistale jarkim, suhim bljeskom; takvog izraza očiju nije još znao u nje. Promotrila ga je pomno.

– Vi ste sasvim spremni – primijeti ona tiho i kao spokojno – odjeveni ste i šešir vam je u ruci; vas su, dakle, upozorili, a ja znam tko: Ipolit?

– Jest, on mi je rekao... – promrmlja knez gotovo polumrtav.

– Hajdemo dakle: vi znate da me morate svakako pratiti. Valjda ste toliko pri snazi da možete od kuće?

– Jesam pri snazi, no... zar to može biti?

Prekine za tren i nije ništa više mogao izgovoriti. To mu je bio jedini pokušaj da zaustavi bezumnicu, a zatim pođe za njom kao rob. Kako mu god bile zbrkane misli, ipak je razumijevao da će i bez njega otići onamo, dakle on svakako mora poći za njom. Slutio je kako je silna njezina odlučnost; nije mogao zaustaviti taj divlji polet. Išli su šuteći i za svega puta nisu izgovorili gotovo ni riječi. Primijetio je samo da ona dobro zna put, a kad je htio zaobići jednom uličicom dalje, jer je tuda bio samotniji put, i predložio joj to, saslušala ga, kao da napinje pažnju, i odgovorila odrješito: »Svejedno je!« Kad su bili došli gotovo već do kuće Darje Aleksejevne (velike i stare drvene kuće), siđe niza stube neka nagizdana gospođa i s njom mlada djevojka; sjele obje u sjajnu kočiju, koja ih je čekala pred stubama, glasno se smijući i razgovarajući, a nisu ni jedan jedini put pogledale njih što dolaze, kao da ih nisu ni primijetile. Čim se odvezla kočija, odmah se otvorila vrata po drugi put, a Rogožin, koji je čekao, pusti kneza i Aglaju i zatvori za njima vrata.

– U cijeloj kući nema sada nikoga osim nas četvoro – primijeti on naglas i čudno pogleda kneza.

U prvoj je sobi čekala i Nastasja Filipovna, također jako priprosto odjevena i sva u crnini; ustala je da ih dočeka, ali se nije osmjehnula i nije ni knezu pružila ruku.

Njezin uporni i nespokojni pogled nestrpljivo se uperio u Aglaju. Sjele one podalje jedna od druge, Aglaja na divanu u kutu, Nastasja Filipovna kraj prozora. Knez i Rogožin nisu sjeli, a nije ih nitko ni ponudio da sjednu. Knez u nedoumici i kao u boli pogleda opet Rogožina, ali Rogožin se svejednako smješkao svojim prijašnjim smiješkom. Šutnja potraje još nekoliko trenutaka.

Neki zloslutni osjećaj preleti najzad licem Nastasje Filipovne; pogled joj postao uporan, tvrd, gotovo pun mržnje, ni na časak se nije trgao od gošće. Aglaja je očito bila zbunjena, ali se nije bojala. Kad je ušla, jedva je i pogledala svoju suparnicu, i zasad je neprestano sjedila oborenih očiju, kao da je zamišljena. Dva-tri puta je kao iznenada preletjela pogledom po sobi; odurnost joj se očito iskazala na licu, kao da se boji neće li se ovdje uprljati. Makinalno je namještala na sebi haljinu i u nemiru čak promijenila jedanput mjesto, makla se kraju divana. Teško da je i sama svjesno znala sve svoje kretnje; ali nesvjesnost je još povećavala uvredu. Naposljetku pogleda čvrsto i hladno Nastasji Filipovnoj u oči i odmah pročita jasno sve što je blistalo u raspakošćenom pogledu njezine suparnice. Žena je razumjela ženu; Aglaja zadršće.

– Vi, dakle, znate zašto sam vas pozvala – izgovori ona napokon, ali jako tiho, pa i zastane dva-tri puta u toj kratkoj rečenici.

– Ne, ne znam ništa – odgovori Nastasja Filipovna suho i odrješito.

Aglaja se zacrveni. Možda joj se odjednom učinilo silno čudnim i nevjerojatnim što sjedi sada s tom ženom, u kući »te žene«, i treba joj njezin odgovor. Od prvih zvukova glasa Nastasje Filipovne kao da joj je tijelom preletjela drhtavica. Sve je to, dakako, jako dobro primijetila »ta žena«.

– Vi razumijete sve... ali se namjerice pričinjate kao da ne razumijete gotovo – prošapće Aglaja, mrko gledajući u zemlju.

– A zašto bi mi to bilo potrebno? – samo se malo osmjehne Nastasja Filipovna.

– Vi se želite okoristiti mojim položajem... što sam u vašoj kući – nastavi Aglaja smiješno i nespretno.

– Tomu ste položaju krivi vi, a nisam ja! – plane odjednom Nastasja Filipovna. – Nisam pozvala ja vas, nego vi mene, i sve dosad ne znam zašto?

Aglaja naduto digne glavu.

– Suspregnite svoj jezik, nisam se došla s vama boriti tim vašim oružjem...

– Ah! Dakle ste se ipak došli »boriti«? Zamislite, a ja sam ipak mislila da ste vi... oštroumniji...

Gledale su se ne prikrivajući više pakost. Jedna je od tih žena bila ona ista koja je tek nedavno pisala onoj drugoj onakva pisma. I evo se sve rasulo pri prvom sastanku i od prvih riječi. Što je dakle? U taj se čas činilo da to ne smatra čudnim nitko od njih četvoro što su u toj sobi. Knez, koji još jučer ne bi bio povjerovao u mogućnost da će to vidjeti ma i u snu, stajao je sada, gledao i slušao kao da je sve to slutio već odavno. Najfantastičniji se san preobratio odjedanput u zbilju jasnu kao dan. Jedna od tih žena toliko je već u taj tren prezirala drugu i toliko joj to željela izreći (možda je i došla samo zato, rekao je sutradan Rogožin) da kako god fantastična bila ta druga sa svojim pokvarenim umom i bolesnom dušom, ni jedna se unaprijed zasnovana ideja ne bi valjda mogla održati protiv otrovnoga, čisto ženskoga prezira njezine suparnice. Knez je bio uvjeren da Nastasja Filipovna neće sama progovoriti o pismima; po njezinim žarkim pogledima pogodio je kakav su joj teret sada ta pisma; ali žrtvovao bi pola života da ni Aglaja ne zapodjene sada razgovor o njima.

No Aglaja kao da se odjedanput pribrala i u jedan mah ovladala sobom.

– Niste dobro razumjeli – reče ona – ja nisam došla... svađati se s vama, premda vas ne volim. Ja... ja sam došla k vama... s čovječanskom besjedom. Kad sam vas pozivala, bila sam već odlučila o čemu ću vam govoriti i neću odustati od odluke sve ako me vi i nikako ne budete razumjeli. Tim će gore biti za vas, a ne za mene. Htjela sam vam odgovoriti na ono što ste mi pisali, i odgovoriti vam osobno jer mi se to činilo zgodnijim. Poslušajte dakle moj odgovor na sva vaša pisma: ja sam kneza Lava Nikolajeviča požalila prvi put onog istog dana kad sam se upoznala s njim i kad sam poslije doznala sve što se dogodilo kod vas one večeri. Požalila sam ga zato što je tako prostodušan čovjek i po priprostosti svojoj povjerovao da bi mogao biti sretan... sa ženom... takva karaktera. Čega sam se bojala za njega, to se i dogodilo: vi ga niste mogli zavoljeti, izmučili ste ga i ostavili. Zato ga niste mogli voljeti jer ste preponosni... ne, niste ponosni, ja sam se zabunila, nego zato jer ste tašti... pa nije ni to: vi ste samoljubivi do... ludila, a to dokazuju i vaša pisma meni. Vi niste mogli zavoljeti njega koji je tako priprost, pa ste ga u sebi možda čak i prezirali i ismijavali, vi ste mogli zavoljeti samo svoju sramotu i neprestanu misao o tome da ste osramoćeni i da su vam učinili nažao. Da je u vas manje sramote, ili da je nikako nema, vi biste bili nesretniji... (Aglaja je sa slašću izgovarala te riječi, koje su i prebrzo izvirale, ali su već odavno bile spremljene i promišljene, promišljene još onda kad ni u snu nije slutila današnji sastanak; pakosnim je pogledom proučavala učinak tih riječi na licu Nastasje Filipovne, nacerenom od uzbuđenosti.) Vi se sjećate – nastavi ona – pisao mi je onda pismo; on kaže da vi znate za to pismo, pa ste ga i čitali? Po tom sam pismu razumjela sve i dobro sam razumjela; on mi je to nedavno potvrdio sam, to jest, sve što ja sada govorim vama, čak riječ po riječ. Nakon pisma stala sam čekati. Pogodila sam da morate doputovati ovamo jer vi ne možete živjeti bez Petrograda: premladi ste još i prelijepi za provinciju... Uostalom, ni to nisu moje riječi – nadoveže i silno se zacrveni, a od toga joj časa nije više s lica nestajalo rumeni sve do kraja govora. – Kad sam opet ugledala kneza, silno me je zaboljelo i dalo mi se nažao. Ne smijte se; ako se budete smijali, niste vrijedni to razumjeti...

– Vi vidite da se ja ne smijem – izgovori Nastasja Filipovna sjetno i oštro.

– Uostalom, meni je svejedno, smijte se, kako vas volja. Kad sam ga uzela ispitivati sama, rekao mi je da vas već odavno ne voli, da ga muči i spomen o vama, ali vas žali, pa kad vas se sjeti, kao da mu je srce »probodeno zauvijek«. Moram vam reći još da za cijeloga života nisam srela ni jednog čovjeka koji bi njemu bio jednak po plemenitoj iskrenosti i beskrajnoj povjerljivosti. Zaključila sam nakon njegovih riječi da njega može prevariti svatko, tko god hoće, a prevario ga makar tko, on će poslije oprostiti, i eto, zato sam ga zavoljela...

Aglaja zastade na časak, kao preneražena, kao da sama sebi ne vjeruje da je mogla izgovoriti takvu riječ; no u isti joj mah zasinuo u pogledu gotovo beskrajan ponos; činilo se, sada joj je već svejedno, makar se »ta žena« odmah i nasmijala priznanju što joj se istrglo.

– Rekla sam vam sve i vi ste dakako razumjeli sada što ja od vas želim?

– Možda i jesam razumjela; ali kažite sami – odgovori Nastasja Filipovna tiho.

Na Aglajinu licu bukne gnjev.

– Htjela sam doznati od vas – odgovori ona čvrsto i odrješito – po kojem se pravu pletete, vi u njegova čuvstva prema meni? Po kakvom ste se pravu usudili pisati mi pisma? Po kakvom pravu izjavljujete svaki čas njemu i meni da ga volite, kad ste ga sami ostavili i od njega ste pobjegli s onakvom uvredom i... sramotom?

– Nisam izjavljivala ni njemu ni vama da ga volim – izgovori Nastasja Filipovna s teškom mukom – a... pravo kažete, pobjegla sam od njega... – nadoveže ona jedva čujno.

– Kako niste izjavljivali »ni njemu ni meni«? – poviče Aglaja. – A vaša pisma? Tko vas je molio da vjenčate nas i da me nagovarate da pođem za njega? Zar to nije izjava? Zašto se namećete nama?

Isprva sam bila pomislila da vi naprotiv želite svojim upletanjem uzbuditi u meni odvratnost prema njemu, da ga ostavim, te sam se tek poslije dosjetila što je u stvari: vi ste jednostavno uobrazili da svim tim prenemaganjem činite junačko djelo... Ta zar ste vi mogli voljeti njega, kad toliko volite svoju taštinu? Zašto niste jednostavno otputovali odavde umjesto da mi pišete smiješna pisma? Zašto se sada ne udajete za plemenitoga čovjeka koji vas tako voli i iskazao vam je čast, ponudio vam svoju ruku? Sasvim je jasno zašto: kad se udate za Rogožina, kakva će onda uvreda preostati? Steći ćete i previše časti! O vama je rekao Jevgenij Pavlovič da ste pročitali premnogo poema i »preobrazovani ste za svoj... položaj« da ste načitana žena i besposličarka; dodate još svoju taštinu, pa eto vam sviju vaših razloga...

– A vi niste besposličarka?

Prebrzo, preotvoreno dospjela je stvar do takve nenadane točke, nenadane stoga što je Nastasja Filipovna, kad je putovala u Pavlovsk, snivala još nešto, premda je dakako više slutila zlo nego dobro; a Aglaja se za jedan čas sasvim zanijela u svojem poletu, kao da se strmoglavljuje s visine, i nije se mogla suzdržati od silne osvetoljubive slasti. Nastasji je Filipovnoj i čudno bilo kad je Aglaju ugledala ovakvu; gledala je i kao da nije vjerovala sebi, nikako se nije snalazila u prvi mah. Bila ona žena koja je pročitala mnogo poema, kako je sudio Jevgenij Pavlovič, ili jednostavno bila bezumnica, kako je uvjeren bio knez, svakako je ta žena – ponekad s takvim ciničnim i drskim manirama zapravo bila kudikamo stidljivija, nježnija i povjerljivija nego što bi se moglo suditi o njoj. Istina, bilo je u njoj mnogo knjiškog, sanjarskog, što se zatvorilo u sebi, i fantastičnog, ali zato jako dubokog... Knez je to razumijevao: patnja joj se izrazila na licu. Aglaja primijeti to i zadršće od mržnje.

– Kako se usuđujete ovako se vladati prema meni? – izgovori ona s neizrecivom bahatošću, odgovarajući na primjedbu Nastasje Filipovne.

– Vi ste valjda pogrešno čuli – začudi se Nastasja Filipovna. – Kako sam se ja vladala prema vama?

– Ako ste željeli biti čestita žena, zašto niste ostavili onda svoga zavodnika, Tockoga, jednostavno... bez teatralnih predstava? – odjedanput će Aglaja naprečac.

– Što znate vi o mojim prilikama da biste mi smjeli suditi? – zadršće Nastasja Filipovna i strašno problijedi.

– Znam to da niste otišli raditi, nego ste otišli s bogatašem Rogožinom da se prikazujete palim anđelom. Ne čudim se što se Tocki htio ubiti zbog toga paloga anđela!

– Okanite se! – izgovori Nastasja Filipovna s odurnošću i kao u boli. – Vi ste mene jednako onako razumjeli kao i... sobarica Darje Aleksejevne, koja se onomad pred mirovnim sucem parbila sa svojim mladoženjom. Pa i ona bi bolje od vas razumjela...

– Valjda je čestita djevojka i živi od svojega rada. Čemu vi toliko prezirete sobaricu?

– Ja ne prezirem rad, nego vas kad govorite o radu.

– Da ste željeli biti poštena žena, bili biste otišli u pralje.

Obje su ustale i blijede se gledale.

– Aglaja, stanite! To nije dobro – poviče knez kao zbunjen. Rogožin se nije više smješkao, nego je slušao stisnutih usana i skrštenih ruku.

– Evo, gledajte je – govorila je Nastasja Filipovna, dršćući od pakosti – tu gospođicu! A ja sam je smatrala anđelom! Vi ste, Aglaja Ivanovna, izvoljeli doći k meni bez guvernante?... A ako hoćete... ako hoćete, reći ću vam odmah iskreno, bez ševrdanja, zašto ste došli k meni. Uplašili ste se i zato ste došli.

– Vas sam se uplašila? – upita Aglaja sva izvan sebe od naivnog drskog čuda što se ona usudila ovako govoriti s njom.

– Dakako, mene! Mene se vi bojite, kad ste se odlučili doći k meni. Koga se bojiš, toga ne prezireš. I kad se sjetim da sam ja cijenila vas, i sve do ovoga časa! A znate li zašto se vi bojite mene i što je vama sada glavna svrha? Htjeli ste se sami glavom uvjeriti: voli li on mene jače nego vas ili ne voli, jer vi ste strahovito ljubomorni...

– On mi je već rekao da vas mrzi... – jedva promuca Aglaja.

– Možda; možda, ja ga i nisam vrijedna, ali... vi ste slagali, mislim ja! Ne može on mene mrziti i nije on mogao to reći! No ja sam vam voljna oprostiti... s obzirom na vaše stanje... samo sam ipak bolje sudila o vama; mislila sam da ste i pametniji, pa i ljepši, tako mi Boga!... No, uzmite svoje blago... eto njega, gleda vas, ne može se snaći, uzmite ga, ali uz taj uvjet da odmah odete! Ovoga časa!...

Ona se sruši na naslonjač i briznu u plač. Ali odjedanput joj nešto novo zablistalo u očima; pomno i uporno pogleda ona Aglaju i ustane.

– Ali ako hoćeš, ja ću odmah... za-po-vje-di-ti, čuješ li? Samo ću mu za-po-vje-di-ti i on će odmah ostaviti tebe i ostati kod mene zauvijek, i uzet će mene, a ti ćeš otrčati kući sama. Hoćeš li, hoćeš li? – poviče kao bezumnica, možda i sama jedva vjerujući da je mogla izgovoriti takve riječi.

Aglaja poleti uplašena k vratima, ali stane na vratima kao ukopana, pa je slušala.

– Hoćeš li da otjeram Rogožina? Ti si mislila da sam se tebi za volju već vjenčala s Rogožinom? Evo ću odmah pred tobom viknuti: »Odlazi, Rogožine!«, a knezu ću reći: »Sjećaš li se što si mi obećao?« Bože moj! A zašto sam ovako ponizila sebe pred njim? Zar nisi ti sam, kneže, uvjeravao mene da ćeš poći za mnom, ma što se dogodilo sa mnom, i nikada me nećeš ostaviti; da me voliš i sve mi praštaš i da me cijeniš... Jest, i to si govorio! A ja sam od tebe pobjegla samo zato da tebe oslobodim, ali sada neću! Zašto je ona postupala sa mnom kao s razuzdanicom? Upitaj Rogožina jesam li ja razuzdanica, on će ti reći! Sada, kad me je osramotila, i još pred tvojim očima, zar ćeš se ti odvratiti od mene, a nju ćeš odvesti ispod ruke? Proklet bio nakon toga što sam povjerovala u tebe jedinoga. Odlazi, Rogožine, ne trebam te! – vikala je gotovo sva izvan sebe, s teškom mukom istiskujući riječi iz grudi, nacerena lica, suhih usana, očito ni sama ne vjerujući nimalo svojoj brbljariji, ali u isti mah želeći da bar za trenutak produlji taj čas i da zavara sebe. Poriv je bio tako jak da je mogla i umrijeti, tako se barem učinilo knezu. – Evo ga, gledaj! – poviče naposljetku Aglaji, pokazujući rukom kneza. – Ako on ovoga trena ne stupi k meni, ne uzme mene i ne ostavi tebe, onda ga vodi sa sobom, ustupam ti ga, ne trebam ga...

I ona i Aglaja zastadoše, kao da čekaju, i obje su kao lude gledale kneza. Ali on možda nije razumio svu snagu toga izazova, čak bi se sa sigurnošću moglo reći da nije razumio. Vidio je samo pred sobom očajno, bezumno lice od kojega mu je »zauvijek probodeno srce«, kako se jedanput izlanuo Aglaji. Nije mogao dulje trpjeti, nego se obrati Aglaji s molbom i prijekorom, pokazujući Nastasju Filipovnu:

– Zar to može biti! Ta ona je... tako nesretna!

No i to je jedva izgovorio, jer je zanijemio od groznoga Aglajina pogleda. U tom se pogledu iskazala tolika patnja i u isti mah beskrajna mržnja da je pljesnuo rukama, zaciknuo i poletio k njoj, ali je već bilo prekasno. Nije ona pretrpjela ni jedan trenutak njegova kolebanja, nego je zakrila rukama lice, zaviknula: »Ah, Bože moj!« i poletjela iz sobe, a za njom Rogožin da odsune zasun na vratima s ulice.

Potrči i knez, ali na pragu ga obuhvatile ruke. Ubijeno, nacereno lice Nastasje Filipovne gledalo ga je uporno, a usne joj pomodrjele i micale se pitajući:

– Za njom? Za njom?...

Srušila mu se onesviještena na ruke. On je digne, unese u sobu, položi na naslonjač i stane kraj nje u tupu očekivanju. Na stolu je bila čaša s vodom; Rogožin se vrati, uzme čašu i pljusne joj vodu u lice; ona otvori oči i jedan časak nije ništa razumijevala; ali odjednom je došla k sebi, zadrhtala, zaciknula i poletjela knezu.

– Moj si! Moj! – poviče. – Je li otišla ponosna gospođica? Ha-ha-ha! – smijala se u histeriji. – Ha-ha-ha! Ja sam njega davala toj gospođici! A zašto? Čemu? Bezumnica! Bezumnica... Odlazi, Rogožine, ha-ha-ha!

Rogožin je pogleda pažljivo, ne reče ni riječ, uze šešir i ode. Deset minuta poslije sjedio je knez uz Nastasju Filipovnu, gledao je, ne skidajući očiju s nje, i milovao joj glavicu i lice objema rukama, kao malomu djetetu. Smijao se na njezin smijeh i voljan bio plakati na njezine suze. Nije ništa govorio, nego pomno slušao njeno odrješito, zanosno i iskidano mucanje; teško da je išta razumio, ali se tiho smješkao, i čim bi mu se imalo učinilo da ona opet započinje jadovati ili plakati, prekoravati ili jadikovati, odmah ju je opet započinjao gladiti po glavi i nježno milovati po obrazima, tješeći je i tepajući joj kao djetetu.

IX
Prođoše dva tjedna od zgode ispripovijedane u posljednjoj glavi, i licima u našoj pripovijesti toliko su se promijenile prilike da nam je iznimno teško nastaviti bez zasebnog objašnjavanja. A ipak osjećamo da se moramo ograničiti na jednostavno izlaganje činjenica, po mogućnosti bez posebnog objašnjavanja, i to zbog sasvim jednostavnog razloga: jer smo u mnogim slučajevima i sami na muci kako da protumačimo što se zbilo. Ta će se naša objava čitatelju zacijelo učiniti jako čudnom i nejasnom; kao da pripovijedaš ono o čemu nemaš ni jasna pojma ni osobnog mišljenja? Da ne zapadnemo u još lažniji položaj, nastojat ćemo objasniti primjerom, pa će dobrostivi čitatelj možda razumjeti što nam je zapravo na nepriliku, pogotovo gdje taj primjer neće biti zastranica, nego naprotiv, ravan i neposredan nastavak pripovijesti.

Nakon dva tjedna, to jest već početkom srpnja, pa i za ta dva tjedna, povijest se našeg junaka i osobito posljednja zgoda u toj povijesti pretvaraju u čudnu, vrlo zabavnu, gotovo nevjerojatnu, a u isti mah gotovo zgodnu priču, koja se malo-pomalo raširila po svim ulicama, u susjedstvu s ljetnikovcima Lebedeva, Pticina, Darje Aleksejevne, Jepančinih, ukratko, gotovo po cijelom gradu, pa i po okolici. Gotovo cijelo društvo – domaći, ljetni gosti, i oni što dolaze na muziku – svi se prihvatili da pripovijedaju jednu istu priču, uz tisuću različitih varijacija, kako je jedan knez napravio skandal u čestitoj, poznatoj kući i ostavio djevojku iz te kuće, s kojom je već bio zaručen, poludio za poznatom namigušom, prekinuo sve prijašnje veze te, bez obzira na što bilo, bez obzira na prijetnje, bez obzira na sveopće negodovanje općinstva, kani se ovih dana vjenčati s osramoćenom ženom, baš tu u Pavlovsku, otvoreno, javno, uzdignute glave i svima gledajući ravno u oči. Zgoda se toliko iskitila skandalima, tolika su poznata i znatna lica bila upletena u nju, tolika joj je pridodana bila svakakva fantastična natruha, a u drugu ruku, prikazivala se u takvim neporecivim i očitim činjenicama da se nipošto nije moglo zamjeriti sveopćoj radoznalosti i brbljariji. Najvještije, najlukavije, a u isti mah najsličnije istini tumačili su je nekoji ozbiljni brbljavci iz onoga sloja razumnih ljudi koji se svagda u svakom društvu žure objasniti ponajprije drugima zgodu, pa to drže za svoje zvanje, a počesto i za užitak. Po njihovu se tumačenju mladić iz dobre obitelji, knez, gotovo bogataš, luđačić, ali demokrat, kojemu je pamet pomutio današnji nihilizam, otkriven od gospodina Turgenjeva, čovjek koji gotovo ne zna ruski, zaljubio u kćer generala Jepančina i postigao da su ga u kući primili kao mladoženju. Ali nalik na onoga Francuza seminarista o kojem je nedavno naštampana bila zgoda kako se dao zarediti za svećenika, kako je sam molio da bude zaređen, te je izvršio sve obrede, sve poklone, cjelivanje, zakletve i drugo, a sutradan objavio pismo svojemu biskupu da ne vjeruje u Boga i drži za nepoštenje varati narod i badava živjeti od njega, te zato ostavlja svoj jučerašnji red, a pismo je svoje naštampao u liberalnim novinama – nalik na toga ateista hinio je tobože na svoj način i knez. Pripovijedali su da je navlaš očekivao svečanu večer kod roditelja svoje zaručnice, na kojem je predstavljen vrlo mnogim znatnim licima, da naglas i pred svima očituje svoje mišljenje, da pogrdi ugledne dostojanstvenike, da se javno i s uvredom odrekne svoje zaručnice pa da, otimajući se slugama koji su ga izvodili, razbije krasnu kinesku vazu. Kao suvremenu karakteristiku moralo bi se dodati još da je smušeni mladić zaista volio svoju zaručnicu, generalovu kćer, ali se odrekao nje jedino zbog nihilizma i radi skandala što će biti, da se ne bi odrekao užitka kako će se pred cijelim svijetom oženiti propalom ženskom i time dokazati da po njegovu uvjerenju nema ni propalih, ni kreposnih žena, nego postoji samo slobodna žena; da on ne vjeruje u svjetsku i staru razdiobu, nego vjeruje jedino u »žensko pitanje«. Da je naposljetku propala žena u njegovim očima još i nešto više od one koja nije propala. To se tumačenje učinilo jako vjerojatnim, te ga je prihvatila većini ljetnih gostiju, pogotovo jer su ga potvrđivale svakidašnje činjenice. Istina, mnoge se stvari nisu razjasnile: pripovijedali su da je jadna djevojka toliko voljela svoga zaručnika, ili kako neki rekoše, »zavodnika«, da mu je odbjegla odmah sutradan kad ju je bio ostavio, a on je baš sjedio kod svoje ljubavnice; drugi su uvjeravali, naprotiv, da ju je on sam namjerice odmamio k ljubavnici, jedino zbog nihilizma, to jest, da je postidi i uvrijedi. Bilo kako bilo, interes je za tu zgodu rastao svaki dan, pogotovo jer nije bilo ni najmanje sumnje da će se skandalozna svadba zaista obaviti.

Pa eto, da nas upitaju za objašnjenje – ne o nihilističkoj natrusi te zgode, o, ne! – nego samo o tome koliko ta urečena svadba zadovoljava zbiljske želje kneževe, što su mu zapravo u ovaj čas te želje, kako bi se zapravo odredilo duševno stanje našega junaka u ovom času, i tako dalje i tako dalje, ovako, priznajemo da bismo bili u velikoj neprilici za odgovor. Znamo samo da je svadba zaista bila urečena i sam je knez ovlastio Lebedeva, Kellera i nekog znanca Lebedevljeva, kojega je on za tu priliku predstavio knezu, neka se u tom poslu pobrinu za sve crkvene i kućne potrebe; da im je odredio neka ne žale novca, a Nastasja je Filipovna požurivala svadbu i navaljivala; da će knezu kumovati Keller, prema njegovoj vlastitoj žarkoj molbi, a Nastasji Filipovnoj Burdovski, koji je to sa zanosom primio, te je svadba određena za početak srpnja. Ali osim tih jako točnih prikaza, znamo još neke činjenice koje nas sasvim zbunjuju, baš zato jer su oprečne prijašnjima. Naslućujemo na primjer da je knez, kad je ovlastio Lebedeva i druge da se pobrinu za sve, još istoga dana gotovo i zaboravio da ima i ceremonijara i kumove i svadbu, pa ako je sve odredio brže i predao drugima brige, učinio je samo zato da sam ne bi ni mislio na to i da bi možda što brže zaboravio. Što je, dakle, mislio onda on sam, što je želio pamtiti i za čim je težio? Ni u tom nema sumnje da mu tu nije bilo nikakvog nasilja (na primjer, od Nastasje Filipovne), da je Nastasja Filipovna zaista poželjela što skoriju svadbu i da je svadbu zamislila ona, a nije knez: no knez je pristao slobodno; pa i nekako rastresen i onako kao da su ga zamolili za kakvu prilično običnu stvar. Takvih neobičnih činjenica ima pred nama jako mnogo, ali one ne samo da ne razjašnjavaju, nego prema našem sudu još i znamračuju tumačenje te stvari, koliko ih god spominjali; no ipak ćemo spomenuti još jedan primjer.

Znamo, dakle, dobro da je za ta dva tjedna knez provodio s Nastasjom Filipovnom cijele dane i večeri, da ga je ona vodila sa sobom u šetnje, na glazbu; da se svaki dan vozio s njom u kočiji; da se uznemirivao čim je ne bi vidio samo jedan sat (po svim ju je znacima volio, dakle, iskreno); da ju je slušao s tihim i krotkim smiješkom, ma što mu ona govorila, po cijele sate, a sam nije govorio gotovo ništa. Ali znamo i to da je za tri dana nekoliko puta, pa i često, odlazio odjednom k Jepančinima i nije to krio Nastasji Filipovnoj, a ona zamalo da nije očajavala zbog toga. Znamo da ga nisu primali Jepančini, dokle god su ostali u Pavlovsku, uvijek su mu odbijali sastanak s Aglajom Ivanovnom; da je odlazio bez ijedne riječi, a sutradan im opet dolazio, kao da je sasvim zaboravio da je jučer odbijen, pa je, razumije se, opet odbijan. Znamo i to da je jedan sat nakon toga kako je Aglaja Ivanovna otrčala od Nastaje Filipovne, a možda još i prije sata, knez već bio kod Jepančinih, uvjeren dakako da će tu naći Aglaju, a kad se javio kod Jepančinih, nastala je iznimna zabuna i strah u kući jer Aglaja se nije bila još vratila kući pa su od njega i dočuli prvi put da je s njim bila otišla k Nastasji Filipovnoj. Pripovijedalo se da su Lizaveta Prokofjevna, kćeri, pa i knez Ščerbacki bili onda s knezom iznimno otresiti, neljubazni i odmah su mu žestokim riječima otkazali i poznanstvo i prijateljstvo, pogotovo kad je Varvara Ardalionovna osvanula odjedanput kod Lizavete Prokofjevne i javila da je Aglaja Ivanovna već cio sat kod nje, u groznu stanju, a kući, čini se, neće otići. Taj je posljednji glas prenerazio Lizavetu Prokofjevnu gore od svega i bio je sasvim istinit: kad je Aglaja otišla od Nastasje Filipovne, zaista je voljnija bila umrijeti nego se pojaviti sada pred očima svojim ukućanima, i zato je pohrlila k Nini Aleksandrovnoj. A Varvara je Ardalionovna odmah prosudila da sve to mora odmah, ne časeći, javiti Lizaveti Prokofjevnoj.

I majka, i kćeri, svi odmah poletješe k Nini Aleksandrovnoj, za njima i sam otac Ivan Fjodorovič, koji je baš bio stigao kući; a za njima odšvrljao i knez Lav Nikolajevič, unatoč izgonu i otresitim riječima; ali po odredbi Varvare Ardalionovne nisu ga ni tu pustili k Aglaji. Stvar je završila, uostalom, tako da je Aglaja, kad je ugledala mater i sestre gdje plaču nad njom i nikako je ne kore, poletjela njima u zagrljaj i odmah se vratila s njima kući. Pripovijedali su, premda glasovi i nisu bili sasvim točni, da je Gavrila Ardalionovič i tu bio vrlo slabe sreće; da je ulučio vrijeme kad je Varvara Ardalionovna otrčala k Lizaveti Prokofjevnoj, pa kad je bio nasamo s Aglajom, smislio joj govoriti o svojoj ljubavi; da ga je Aglaja unatoč svojemu jadu i suzama saslušala i odjedanput se grohotom nasmijala i postavila mu čudno pitanje: hoće li kao dokaz svoje ljubavi spaliti odmah prst na svijeći? Gavrila se Ardalionovič, kažu, zapanjio zbog te ponude i toliko se zbunio, toliku neobičnu nedoumicu iskazao na licu da mu se Aglaja kao u histeriji grohotom nasmijala i pobjegla od njega gore k Nini Aleksandrovnoj, gdje su je i našli roditelji. Tu je zgodu dočuo knez sutradan od Ipolita. Ipolit nije više ustajao iz postelje i navlaš je poslao po kneza da mu to pripovjedi. Kako je taj glas stigao Ipolitu, ne znamo, no kad je i knez čuo za svijeću i za prst, nasmijao se tako da je i zadivio Ipolita; zatim je odjedanput zadrhtao i briznuo u plač... Uopće je bio tih dana u veliku nemiru i neobičnoj smutnji, nejasnoj i bolnoj. Ipolit je upravo tvrdio da i nije, čini se, pri pameti; ali to se nije nikako još moglo reći pouzdano.

Predočujemo sve te činjenice, ali ih ne tumačimo i nipošto ne želimo opravdati našega junaka pred očima naših čitatelja. Štoviše, potpuno smo voljni pristati i uz negodovanje koje je uzbudio i u srcima svojih prijatelja. Čak se Vjera Lebedeva neko vrijeme zlovoljila na njega; zlovoljio se čak i Kolja; zlovoljio se čak i Keller, dok nije bio pozvan za kuma, da i ne spominjemo samoga Lebedeva, koji je počeo čak i spletkariti protiv kneza, pa i to zbog mrzovolje, i štoviše jako iskreno. No o tome ćemo govoriti poslije. Uopće se sasvim i nadasve slažemo s nekim vrlo krepkim i po svojoj psihologiji čak dubokim riječima Jevgenija Pavloviča, što ih je on ravno i bez skanjivanja izrekao knezu u prijateljskom razgovoru, šestoga ili sedmoga dana poslije zgode kod Nastasje Filipovne. Primijetit ćemo tom prilikom da nisu samo Jepančini, nego i svi koji su sasvim ili posredno pripadali domu Jepančinih, smatrali potrebnim da prekinu s knezom svaki odnos. Knez se Ščerbacki na primjer čak i odvratio kad je sreo kneza, i nije mu odzdravio. No Jevgenij se Pavlovič nije pobojao da će se kompromitirati ako posjeti kneza, premda je opet stao dolaziti k Jepančinima svaki dan, pa su ga dočekali čak i s očito većom ljubaznošću. Došao je knezu upravo sutradan nakon odlaska svih Jepančinih iz Pavlovska. Kad ga je pohodio, znao je već sve glasove što su se širili po općinstvu, a možda im je donekle pripomogao i sam. Knez mu se silno razveselio i odmah zapodjenuo razgovor o Jepančinima; takav prostodušan i iskren početak razvezao je jezik Jevgeniju Pavloviču, tako da je i on odmah bez ševrdanja prešao na stvar.

Knez nije još ni znao da su Jepančini otputovali; prenerazio se, ali začas zavrti glavom, zbunjen i zamišljen, i prizna da je i »moralo tako biti«; zatim zapita brzo: »A kamo su otputovali?« Dotle ga je Jevgenij Pavlovič promatrao pomno, i sve to, to jest naglost njegovih pitanja, prostodušnost njihova, zabuna, a u isti mah neka čudna iskrenost, nemir i uzbuđenost – sve ga je to jako zadivilo. Uostalom, ljubazno je i potanko priopćio sve knezu; mnogo on nije još znao i to mu je bio prvi vjesnik iz kuće. Potvrdio je da je Aglaja zaista bolovala i tri noći redom nije spavala, sve u vrućici; sada joj je odlanulo i nije ni u kakvoj opasnosti, ali je u nervoznom histeričnom stanju... »Sva sreća još što je u kući najpotpuniji mir! Nastoje o prošlosti ništa ne natuknuti ni između sebe, a kamoli pred Aglajom. Roditelji su se već dogovorili o putu u inozemstvo, najesen, odmah nakon Adelaidine svadbe; Aglaja je šuteći primila prve riječi o tome.« On, Jevgenij Pavlovič, možda će također u inozemstvo. Pa i knez Ščerbacki krenut će možda na dva mjeseca s Adelaidom, ako bude mogao od poslova. Ostat će general sam. Otputovali su sada svi u Kolmino, na svoje imanje, dvadesetak vrsta od Petrograda, gdje imaju dvorac. Bjelokonska nije još otputovala u Moskvu, nego se čini da je baš namjerice ostala. Lizaveta je Prokofjevna jako navaljivala da ne mogu ostati u Pavlovsku nakon svega što se zbilo; on, Jevgenij Pavlovič, javljao joj je svaki dan što se govori po gradu. Nije im nikako bilo zgodno ni da se nastane u ljetnikovcu na Jelaginu.

– No i zaista – nadovezao je Jevgenij Pavlovič – priznajte i sami može li se izdržati... Osobito kad se sve zna što se kod vas ovdje zbiva neprestano, u vašem domu, kneže, i nakon svakidašnjih vaših posjeta ondje, unatoč odbijanju...

– Da, da, da, pravo kažete, želio sam vidjeti Aglaju Ivanovnu... – opet zamaše knez glavom.

– Ah, mili kneže – klikne odjednom Jevgenij Pavlovič oduševljeno i žalostivo – kako ste vi onda mogli dopustiti... sve ono što se dogodilo? Dakako, dakako, sve je to bilo vama tako iznenada... Priznajem, morali ste se zbuniti i... niste mogli zaustavili bezumnu djevojku, to vam je bilo preko sile! Ali morali ste shvatiti koliko je ozbiljno jako ta djevojka... marila za vas. Nije htjela dijeliti s drugom i vi... i vi ste mogli ostaviti i uništiti toliko blago.

– Da, da, pravo kažete; da, skrivio sam – progovori opet knez u silnu jadu – i znate: ona je jedina, jedina je Aglaja ovako sudila o Nastasji Filipovnoj.... nitko drugi nije sudio ovako.

– Zato i jest sve to zazorno, jer tu nije bilo ništa ozbiljno! – uzvikne Jevgenij Pavlovič koji se sasvim zanio – oprostite mi, kneže, no... ja... ja sam mislio o tome, kneže; mnogo sam mislio; znam sve što je bilo prije, znam sve što je bilo prije pola godine, sve, i sve to nije bilo ozbiljno! Sve je to bio samo duševni zanos, slikovitost, fantazija, dim, i samo je zaplašena ljubomora sasvim neiskusne djevojke mogla to smatrati nečim ozbiljnim!...

Sada se Jevgenij Pavlovič bez ikakva skanjivanja odade svomu negodovanju. Razumno i jasno, a opet, kažemo, čak i s iznimnom psihologijom, razastro je pred knezom sliku svih prijašnjih odnosa kneževih s Nastasjom Filipovnom. Jevgenij je Pavlovič i uvijek bio rječit, no sada je dopro čak do slatkorječivosti. »Od samoga početka«, izjavi on, »započeli ste vi s laži; što je s laži započelo, to je moralo i završiti s laži; to je prirodni zakon. Ja se ne slažem, pa ni u mrzovolji, kad vas – no, bio tko bio – nazivaju idiotom; vi ste prepametni za takvo ime; ali ste i toliko neobični da niste onakvi kakvi su svi ljudi, priznajte i sami. Ja sam zaključio da je osnova svemu što se dogodilo proizašla prvo iz vaše, rekao bih, prirođene neiskrenosti (pazite, kneže, na tu riječ »prirođene«), zatim iz vaše neobične prostodušnosti; dalje iz fenomenalnog nedostatka osjećaja mjere (što ste vi nekoliko puta priznavali već i sami), a naposljetku, iz goleme, nanesene mase duševnih uvjerenja što ih vi po svojoj neobičnoj čestitosti držite još vazda za istinska, prirodna i neposredna uvjerenja! Priznajte sami, kneže, da je u vašim odnosima prema Nastasji Filipovnoj od samoga početka bilo nešto konvencionalno-demokratsko (ovako se izražavam zbog kratkoće), rekao bih, omama »ženskoga pitanja« (da se izrazim još kraće). Ta ja znam potanko sav onaj čudni skandalozni prizor što se zbio kod Nastasje Filipovne kad je Rogožin donio svoje novce. Ako želite, razložit ću vam sve po redu, pokazat ću vama vas samoga kao u zrcalu, tako točno znam ja što je bilo i zašto se onako zbilo! Vi, mladić, žudjeli ste u Švicarskoj za zavičajem, težili ste u Rusiju kao u zemlju neznanu, ali obećanu; pročitali ste mnogo knjiga o Rusiji, možda izvrsnih, ali za vas škodljivih; stigli ste s prvim žarom žeđi za djelatnošću, nasrnuli ste, rekao bih, na djelatnost! I eto, tog istog dana pričaju vam tužnu povijest, koja uzbunjuje srce, o uvrijeđenoj ženi, pričaju vama, to jest vitezu, djevcu – i o ženi! Tog istog dana vidite vi tu ženu; očarani ste njezinom ljepotom, fantastičnom, demonskom ljepotom. (Ja priznajem da je ona ljepotica.) Dometnite još živce, dometnite svoju padavicu, dometnite našu petrogradsku južinu koja potresa živce; dometnite cio taj dan u nepoznatom gotovo fantastičnom za vas gradu, dan sastanaka prizora, dan nenadanih poznanstava, dan najnenadanije zbilje, dan triju ljepotica Jepančinih i među njima Aglaje; dometnite umor, vrtoglavicu; dometnite gostinsku sobu Nastasje Filipovne i ton u toj gostinskoj sobi, i... čemu ste se mogli i nadati u taj čas od sebe samoga, što mislite?

– Da, da, da, da – mahao je knez glavom i počeo se crvenjeti – da, tako gotovo i jest; a znate, zaista i nisam spavao gotovo cijelu noć pred tim u vagonu, a noć ranije, i jako sam bio rastrojen...

– No da, dakako; da kuda ja nišanim? – nastavi Jevgenij Pavlovič vatreno. – Jasna je stvar da ste vi, što se kaže, opijeni zanosom naletjeli na priliku da javno izjavite velikodušnu misao kako vi, korjenit knez i čist čovjek, ne smatrate nepoštenom ženu koja se nije osramotila po svojoj krivici, nego po krivici odurnog razvratnika iz odličnoga svijeta. Oh, Bože moj, pa to je razumljivo! Ali ne radi se o tome, mili kneže, nego o tome je li tu bila istina, je li bila istina u vašem čuvstvu, je li to bila priroda ili samo zanos vaše glave? Što mislite: u hramu je oprošteno ženi, isto takvoj ženi, ali nije joj se valjda reklo da ona čini dobro i da je dostojna svake časti i poštovanja? Zar vam nije nakon tri mjeseca prišapnula i samomu zdrava pamet što je u stvari? Makar ona sada bila i nedužna – neću cjepidlačiti jer nisam voljan – no zar sve njezine prigode mogu opravdati njezin toliki nepodnošljiv, vraški ponos, toliku drsku, toliku lakomu sebičnost? Oprostite, kneže, ja se zanosim, no...

– Jest, sve to može biti; možda i kažete pravo... – promrmlja opet knez. – Ona se zaista jako rasrdila, i pravo kažete, dakako, no....

– Vrijedna je žaljenja? To vi želite reći, dobri kneže? No radi žaljenja i radi njezina zadovoljstva, zar smije biti osramoćena druga, uzvišena i čista djevojka, da bude ponižena u onim nadutim, u onim očima punim mržnje? Ta dokle će doprijeti onda žaljenje? Ta to je nevjerojatno pretjerivanje! Ako voliš djevojku, zar je možeš toliko poniziti pred njezinom suparnicom, ostaviti je zbog druge, pred očima toj drugoj, nakon toga kad ste je sami zaprosili... pa vi ste je zaprosili, iskazali ste joj to pred roditeljima i pred sestrama! Jeste li vi poslije toga pošten čovjek, kneže, dopustite da vas upitam? I... zar vi niste prevarili božanstvenu djevojku kad ste je uvjerili da je volite?

– Da, da, pravo kažete, ah, ja osjećam da sam skrivio! – izgovori knez u neizrecivu jadu.

– A zar je to dovoljno? – poviče Jevgenij Pavlovič s negodovanjem.

– Zar je dovoljno uzviknuti samo: »ah, ja sam skrivio!« Skrivili ste, a tvrdoglavi ste! I gdje vam je onda bilo srce, vaše »kršćansko« srce! Ta vi ste vidjeli njezino lice u onaj čas; zar je ona manje patila nego ona, nego vaša druga, razmetkinja? Kako ste gledali to i dopustili? Kako?

– No... ta ja i nisam dopuštao... – promrmlja nesretni knez.

– Otkud niste dopuštali?

– Tako mi Boga, nisam dopuštao ništa. Ni sada još ne razumijem kako se zbilo sve to... ja... ja sam potrčao onda za Aglajom Ivanovnom, a Nastasja se Filipovna onesvijestila, a onda me sve još ne puštaju k Aglaji Ivanovnoj.

– Svejedno! Vi ste morali trčati za Aglajom, makar ona druga i ležala onesviještena!

– Da... da, morao sam... ali ona bi umrla! Ona bi se ubila, vi nju ne znate, i... svejedno bih ja poslije ispripovijedao sve Aglaji Ivanovnoj... vidite, Jevgenije Pavloviču, ja vidim da vi, čini mi se, znate sve. Recite zašto me ne puštaju k Aglaji Ivanovnoj? Ja bih joj razjasnio sve. Vidite: njih dvije nisu onda govorile što treba, nisu nikako, zato je i bilo onako među njima... Ne mogu vam nikako to objasniti; ali bih možda objasnio Aglaji... Ah, Bože moj! Vi govorite o njezinu licu u onaj čas kad je istrčala... o, Bože moj, sjećam se!... Hajdemo, hajdemo! – povuče on odjedanput Jevgenija Pavloviča za rukav, odskakujući brzo sa svojega mjesta.

– Kamo?

– Hajdemo k Aglaji Ivanovnoj, hajdemo odmah!...

– Nema nje u Pavlovsku, rekao sam vam, i zašto bismo išli njoj?

– Ona će razumjeti, ona će razumjeti! – mrmljao je knez, sklapajući ruke na molbu. – Ona će razumjeti da sve to nije ono, nego sasvim drugo!

– Što je sasvim drugo? Ta vi se, evo, ipak ženite? Dakle se tvrdoglavite... Ženite li se ili ne ženite?

– No da... ženim se; da, ženim se!

– Kako dakle nije ono?

– O, nije, nije ono, nije ono! Svejedno je što se ja ženim, ništa zato!

– Kako je svejedno i ništa zato? Nisu valjda to tričarije? Vi se ženite ljubljenom ženom da je usrećite, a Aglaja Ivanovna vidi to i zna, otkud je dakle svejedno?

– Da je usrećim? Oh, nije! Ja se samo tako jednostavno ženim; ona hoće; ali i što je ako se ženim: ja... No, ta to je svejedno! Samo bi ona umrla svakako. Ja vidim sada da bi taj brak s Rogožinom bio ludost! Sada sam sve razumio što prije nisam razumijevao, i vidite: kad su onda njih dvije stajale sučelice, nisam mogao podnijeti lice Nastasje Filipovne... Vi ne znate, Jevgenije Pavloviču – snizi on glas tajanstveno – nisam to govorio nikada nikomu, pa ni Aglaji, ali ja ne mogu podnijeti lice Nastasje Filipovne... Govorili ste maloprije istinu o onoj večeri kod Nastasje Filipovne; no tu je bilo još nešto što ste ispustili jer ne znate: ja sam gledao njezino lice! Još prijepodne nisam ga mogao podnijeti na portretu... Evo u Vjere Lebedeve sasvim su drugačije oči; ja... ja se bojim njezina lica! – nadoveže u neobičnu strahu.

– Bojite se?

– Da; ona je luda! – prošapće blijedeći.

– Vi to zacijelo znate? – zapita Jevgenij Pavlovič neobično radoznalo.

– Da, zacijelo, sada već zacijelo, sada sam, ovih dana, doznao sasvim pouzdano!

– Što vi dakle činite od sebe? – poviče Jevgenij Pavlovič preplašen. Vi se dakle ženite zbog nekoga straha? Tu se ništa ne može razumjeti... Možda je i ne volite?

– O, ne, ja nju volim od sve duše! Ta ona je... dijete; sada je ona dijete, sasvim je dijete! O, vi ništa ne znate!

– A u isti ste mah uvjeravali Aglaju Ivanovnu o svojoj ljubavi?

– O, da, da!

– Kako dakle? Vi dakle želite voljeti obje?

– O, da, da!

– Molim vas, kneže, što vi to govorite, osvijestite se!

– Ja bez Aglaje... ja je moram svakako vidjeti! Ja... ja ću uskoro umrijeti u snu, mislio sam noćas da ću umrijeti u snu... O, da Aglaja zna, znala bi sve baš sve... Jer tu treba znati sve, to je prva stvar! Zašto nikad ne možemo o drugome doznati sve, kad to treba, kad je taj drugi kriv!... Ali ja ne znam što govorim, spleo sam se, silno ste me prenerazili... I zar je u nje i sad onakvo lice, kao onda kad je istrčala? O, jest, ja sam kriv! Sva je prilika da sam ja svemu kriv. Ne znam još zašto, ali ja sam kriv.... Tu ima nešto što vam ne znam protumačiti, Jevgenije Pavloviču, i nemam riječi, no... Aglaja će Ivanovna razumjeti! O, ja sam uvijek vjerovao da će ona razumjeti.

– Neće, kneže, neće razumjeti! Aglaja je Ivanovna voljela kao žena, kao čovjek, a ne kao... apstraktan duh. Znate li što, bijedni moj kneže: najistinitije je da vi niste nikad voljeli ni ovu ni onu!

– Ja ne znam... može biti, može biti, vi u mnogim stvarima imate pravo, Jevgenije Pavloviču. Vi ste iznimno umni, Jevgenije Pavloviču; ah, opet me počinje boljeti glava, hajdemo k njoj! Za Boga miloga, za Boga miloga!

– Pa kažem vam da ona nije u Pavlovsku, nego u Kolminu.

– Hajdemo u Kolmino, hajdemo odmah!

– To se ne mo-že! – otegne Jevgenij Pavlovič ustajući.

– Slušajte, ja ću napisati pismo, odnesite joj!

– Ne, kneže, ne! Nemojte to tražiti od mene, ne mogu!

Rastali se. Jevgenij je Pavlovič otišao u čudnu uvjerenju: i njegov je sud bio da knez nije sasvim pri pameti. I što znači to lice kojega se on boji, a toliko ga ljubi! A u isti će mah možda zaista umrijeti bez Aglaje, tako da Aglaja neće možda nikada ni doznati da je on toliko voli! Ha-ha! I kako se to vole dvije? Da li kakvim različitim dvjema ljubavima? To je zanimljivo... Bijedni idiot! I što će sada biti od njega?

X
Ali knez nije umro prije svoje svadbe, ni na javi, ni »u snu«, kako je proricao Jevgeniju Pavloviču. Možda je zaista loše spavao i nemilo sanjao; no po danu je, s ljudima, izgledao zdrav pa i zadovoljan, tek je katkad bio jako zamišljen, ali samo kad je bio sam. Sa svadbom su se žurili; padala je po prilici tjedan dana poslije posjeta Jevgenija Pavloviča. Uz takvu bi se žurbu i najbolji prijatelji kneževi, da ih je imao, morali razočarati u svojem nastojanju da »spase« nesretnog bezumnika. Govorkalo se da su za posjet Jevgenija Pavloviča bili donekle su krivi general Ivan Fjodorovič i njegova žena Lizaveta Prokofjevna. Ali ako su oni po neizmjernoj dobroti svoga srca i poželjeli spasiti jadnog bezumnika od propasti, morali su se dakako ograničiti samo na taj slabi pokušaj; ni njihov položaj, a možda ni duševno raspoloženje, kao što je prirodno, nisu se mogli slagati s ozbiljnim nastojanjem. Spominjali smo da se čak i kneževa okolina donekle usprotivila knezu. Vjera je Lebedeva uostalom ostala samo pri suzama nasamo, a osim toga je više ostajala kod kuće i manje se javljala knezu u sobu nego prije. Kolja je u to vrijeme pokopao oca; starac je umro od druge kapi, kojih osam dana nakon prve. Knez je jako sudjelovao u obiteljskoj žalosti i prvih je dana provodio po nekoliko sati kod Nine Aleksandrovne; bio je na pokopu i u crkvi. Mnogi su primijetili da je općinstvo u crkvi nehotičnim šapatom dočekalo i popratilo kneza; to je isto bilo i po ulicama i u parku: kad bi prošao ili se provezao, čuo se govor, spominjali su ga, pokazivali ga, čulo se ime Nastasje Filipovne. Tražili su je i na pokopu, ali je nije bilo. Nije na pokopu bila ni kapetanica, koju je Lebedev ipak uspio zaustaviti i suzdržati na vrijeme. Opijelo se dojmilo kneza jako i bolno; šapnuo je Lebedevu još u crkvi, za odgovor na neko njegovo pitanje, da je prvi put kod pravoslavnog opijela, samo se iz djetinjstva sjeća još nekog opijela u nekoj seoskoj crkvi.

– Da, kao da i ne leži u lijesu onaj isti čovjek kojega smo još nedavno kod kuće postavili za ravnatelja stola, sjećate li se? – šapne Lebedev knezu. – Koga tražite vi?

– Tako, ništa, učinilo mi se...

– Da ne tražite Rogožina?

– Zar je on ovdje?

– U crkvi je.

– I jesu mi se kao nekako prividjele njegove oči – promrmlja knez zbunjen. – A što je... čemu on? Je li pozvan?

– Nisu ni sanjali. Pa on im nije ni znanac. No ima ovdje svakakvih, općinstvo. A što ste se tako zadivili? Ja njega susrećem sada često; ovog sam ga tjedna sreo već koja četiri puta ovdje u Pavlovsku.

– Ja ga nisam vidio još ni jedan jedini put, odonda – promrmlja knez.

Kako mu ni Nastasja Filipovna nije ni jedanput još kazala da je »odonda« srela Rogožina, zaključio je knez sada da mu se Rogožin namjerice zbog nečega ne pojavljuje pred očima. Cio taj dan bio je silno zamišljen, a Nastasja je Filipovna bila neobično vesela svega toga dana i te večeri.

Kolja, koji se još prije očeve smrti pomirio s knezom, predloži mu, kako je stvar bila hitna i neodgodiva, neka za kumove pozove Kellera i Burdovskoga. Jamčio je za Kellera da će se pristojno vladati, a možda će i »ustrebati«, a o Burdovskom što da se i govori, tih je i skroman čovjek. Nina Aleksandrovna i Lebedev primjećivali su knezu, ako se već odlučio na svadbu, čemu baš u Pavlovsku i još za modne ljetne sezone, čemu tako javno? Ne bi li bilo bolje u Petrogradu kod kuće? Knezu je bilo i te kako jasno kamo nišani sve to strahovanje; ali je odgovorio kratko i jednostavno da to odlučno želi Nastasja Filipovna.

Sutradan je došao knezu i Keller, koji je bio obaviješten da je kum. Prije nego što će ući, zastao je na vratima, a čim je ugledao kneza, digao je uvis desnicu s ispruženim kažiprstom i izviknuo kao zakletvu:

– Ne pijem!

Zatim pristupi knezu, krepko mu stisne i potrese obje ruke i izjavi da je iz početka, kad je dočuo, bio dakako protivan, a to je i izjavio za biljarom, ali ni zbog čega drugoga nego stoga što je knezu snubio i u prijateljskoj nestrpljivosti svaki dan udavao za njega neku drugu nego princesu de Rohan, ili barem de Chabot; no sada vidi i sam da knez barem dvanaest puta plemenitije misli nego »svi oni skupa!« Jer njemu ne treba sjaja ni bogatstva, pa ni počasti, nego samo istine! Dobro zna koliko vrijede simpatije visokih lica, a knez je previsok po svojoj obrazovanosti da ne bi bio visoko lice, općenito govoreći! »Ali fukara i svakakav smet sudi drugačije; po gradu, po kućama, na zborovima, po ljetnikovcima, na glazbi, u pivnicama, za biljarom samo razgovaraju i viču o toj skorašnjoj zgodi. Čuo sam da kane prirediti pod prozorima deraču, i to, što se kaže, prve noći. Ako vam treba, kneže, pištolj čestita čovjeka, voljan sam izmijeniti pola tuceta plemenitih hitaca prije nego što vi sutradan ustanete s medenog ležaja.« Za obranu od silne navale radoznaloga svijeta savjetovao je također da se nakon izlaska iz crkve spremi u dvorištu vatrogasni šmrk; ali Lebedev se usprotivio: »Kuću će«, kaže »raznijeti u trunje ako bude vatrogasnog šmrka«.

– Taj Lebedev spletkari protiv vas, kneže, tako mi Boga! Hoće oni da vas strpaju pod skrbništvo, zamislite, sa svime, sa slobodnom voljom i s novcima, to jest, s ta dva predmeta po kojima se svaki od nas razlikuje od četveronošca! Čuo sam, zaista sam čuo! Puka istinska istina!

Knez se sjeti kao da je i sam nešto čuo, ali, razumije se, nije pazio na to. I sada se samo nasmijao i odmah opet zaboravio. Lebedev je zaista neko vrijeme radio na tom; tomu su se čovjeku rađale zamisli uvijek kao po nadahnuću i od suvišnoga se žara mrsile, granale i udaljavale od prve točke na sve strane; zato mu je slabo i polazilo išta za rukom za cijeloga života. Kad je poslije, gotovo već na svadbeni dan, došao knezu da se pokaje (bila mu je stalna navada da svagda dolazi pokajnički k onima protiv kojih je spletkario, osobito kad mu nije polazilo za rukom) izjavio mu je da je rođeni Talleyrand[76] i ne zna na koji je način ostao samo Lebedev. Zatim mu je otkrio svu svoju spletku i iznimno zainteresirao kneza. Kako reče, započeo je s tim da je stao tražiti pokroviteljstvo visokih ličnosti, kojih bi se držao ako ustreba, i odlazio je generalu Ivanu Fjodoroviču. General Ivan Fjodorovič bio je u nedoumici, jako je želio dobro »mladomu čovjeku«, ali je izjavio da mu »ne priliči uraditi išta, unatoč želji da ga spasi«. Lizaveta Prokofjevna nije ga htjela ni čuti ni vidjeti; Jevgenij Pavlovič i knez Ščerbacki samo su odmahivali rukama. Ali on, Lebedev, nije klonuo duhom, nego se posavjetovao s vještim pravnikom, časnim starčićem, svojim dobrim prijateljem i gotovo dobrotvorom; taj je zaključio da se stvar može sasvim učiniti, samo treba kompetentnih svjedoka da mu je um pomućen i sasvim smeten, a uz to, glavna stvar, treba pokroviteljstvo visokih ličnosti. Lebedev nije klonuo ni sada, i jedanput je doveo knezu čak i doktora, također časna starčića koji je bio na ljetovanju, s odličjem svete Ane o vratu, jedino zato da bi, što se kaže, razmotrio samo mjesto, upoznao se s knezom i rekao mu svoj sud o njemu, ali zasad da ne bude službeno, nego, kako se kaže, prijateljski. Knez se sjetio toga doktorova posjeta; sjetio se da mu je Lebedev još uoči toga dana dokazivao kako nije zdrav, a kad je knez odlučno odbio lijek, osvanuo je odjedanput s doktorom, pod izlikom da njih dvojica dolaze baš od gospodina Terentjeva, kojemu je jako zlo, i doktor bi priopćio knezu štošta o bolesniku. Knez je pohvalio Lebedeva i dočekao doktora iznimno ljubazno. Odmah su razgovarali o bolesnom Ipolitu; doktor je zamolio da mu se potanje pripovjedi tadašnji prizor samoubojstva, a knez ga je sasvim zanio svojom pripoviješću i tumačenjem te zgode. Zapodjenuli razgovor o petrogradskoj klimi, o bolesti samoga kneza, o Švicarskoj, o Schneideru. Razlaganjem Schneiderova sistema liječenja i svojim pripovijedanjem toliko je knez zainteresirao doktora da je ovaj ostao dva sata; pri tom je pušio izvrsne kneževe cigarete, a od Lebedeva je poslan izvrstan voćni liker, donijela ga Vjera, te je doktor, oženjen čovjek i otac obitelji, stao kresati Vjeri osobit komplimente i silno je ozlovoljio tim. Rastali su se prijateljski. Kad je doktor izašao od kneza, rekao je Lebedevu: ako takvi budu trpani pod skrbništvo, kakvi će onda biti imenovani za skrbnike? A na Lebedevljevo žalostivo razlaganje o skorašnjoj zgodi doktor je lukavo i himbeno vrtio glavom i naposljetku primijetio da »ljudi uzimaju bog te pita koga«, a ona »zamamna osoba, koliko je barem on čuo, nije samo neizrecivo lijepa, što već samo može očarati čovjeka s imutkom, nego ima i kapitala od Tockoga i od Rogožina, ima bisera i alemova, šalova i namještaja, pa zato taj skori izbor ne samo da nije od dragoga kneza, što se kaže, osobita glupost koja upada u oči, nego čak dokazuje lukavost spretne svjetske pameti i smišljenosti, dovodi dakle do oprečnog zaključka, sasvim povoljnog za kneza...« Ta je misao prenerazila i Lebedeva; pri tom je on i ostao, a sada, nadovezao je knezu, »sada nećete od mene vidjeti ništa drugo nego odanost i da lijem krv za vas; zato sam i došao«.

Za tih je posljednjih dana zabavljao kneza i Ipolit; prečesto je slao po njega. Živjeli su oni u blizini, u maloj kućici; mala djeca, brat i sestra Ipolitova, veselili su se ljetovanju bar zato što su se od bolesnika uklanjali u vrt; a bijedna mu je kapetanica ostajala sasvim na volji i bila mu žrtva; knez ih je morao svaki dan rastavljati i miriti, te ga je bolesnik neprestano zvao svojom »dadiljom«, ali u isti se mah nekako nije usuđivao prezirati ga zbog njegove izmiriteljske uloge. Silno je zamjerao Kolji što mu gotovo i nije dolazio, nego je prvo vrijeme ostajao s ocem, dok je umirao, a poslije s obudovjelom majkom. Naposljetku je nanišanio svojim porugama na knežev skori brak s Nastasjom Filipovnom, te je najzad uvrijedio kneza i ražestio ga, tako da mu je prestao dolaziti. Za dva dana došuljala se ujutro kapetanica i u suzama uzela moliti kneza neka im dođe, jer onaj će je izjesti. Nadovezala je još da on želi otkriti veliku tajnu. Knez mu otišao. Ipolit se želio pomiriti, zaplakao je, a nakon suza, razumije se, raspakostio se još gore, samo je zazirao da iskaže pakost. Bio je jako loš i po svemu se vidjelo da će sada ubrzo umrijeti. Tajne nije bilo nikakve, osim samih iznimnih molbi koje su se, što se kaže, gušile od uzbuđenosti (možda i udešene) neka se »čuva Rogožina«. »On je čovjek koji neće odstupiti svoje; on nije kakvi smo ja i vi, kneže; ako on ushtjedne, neće zadrhtati...« i tako dalje i tako dalje. Knez ga uzeo ispitivati potanje i želio je saznati kakvih činjenica; ali činjenica nije bilo nikakvih, osim osobnih čuvstava i dojmova Ipolitovih. Na iznimno zadovoljstvo svoje, završio je Ipolit time da je naposljetku strašno uplašio kneza. Knez nije isprva htio odgovarati na neka njegova osobita pitanja i samo mu se smješkao savjetima: »da bježi makar i u inozemstvo; ruskih svećenika ima svagdje, mogu se vjenčati i ondje«. No Ipolit je napokon završio s ovom mišlju: »Ta ja se bojim samo za Aglaju Ivanovnu; Rogožin zna kako vi nju volite; ljubav za ljubav; vi ste njemu oteli Nastasju Filipovnu, on će ubiti Aglaju Ivanovnu; ona, doduše, nije sada vaša, ali ipak će vam biti teško, zar nije istina?« Postigao je svrhu: knez je otišao od njega sav izvan sebe.

Te opomene o Rogožinu javile su se tek uoči svadbe. Te se iste večeri, posljednji put prije vjenčanja, sastao knez i s Nastasjom Filipovnom; ali Nastasja Filipovna nije ga bila kadra umiriti, nego je, naprotiv, u posljednje vrijeme sve gore i gore jačala njegovu zabunu. Prije, to jest prije nekoliko dana, trudila se svom silom, kad bi se sastala s njim, razveseliti ga, i silno se bojala njegova tužna lica; pokušala mu je čak i pjevati; a najčešće mu je pripovijedala što je god smiješno zapamtila. Knez se gotovo svagda pričinjao da se jako smije, a katkad se i zaista smijao sjajnomu umu i vedromu čuvstvu, kako je pripovijedala katkad, kad bi se zanijela, a zanosila se često. Gledajući pak knežev smijeh, gledajući kako ga se dojmila, oduševljavala se ona i uzimala se ponositi sobom. No sada su jad i turobnost njezina rasli gotovo svakog sata. Sud njegov o Nastasji Filipovnoj bio je ustaljen jer inače bi mu se dakako sve u njoj učinilo sada zagonetnim i nerazumljivim. Ali je vjerovao iskreno da ona još može uskrsnuti. Sasvim je pravo rekao Jevgeniju Pavloviču da je iskreno i istinski voli, a u ljubavi prema njoj bio je zaista kao neki nagon prema nekomu jadnomu i bolesnomu djetetu koje se teško, a i nikako ne može prepustiti na svoju volju. Nije nikomu tumačio svoja čuvstva prema njoj, a i nije volio govoriti o tome, ako se već nije mogao ukloniti razgovoru; a sa samom Nastasjom Filipovnom, kad je sjedio s njom, nije nikad prosuđivao »o čuvstvima«, kao da su zadali jedno drugomu riječ. U njihovu običnom, veselom, živahnom razgovoru mogao je svatko sudjelovati. Darja je Aleksejevna pripovijedala poslije da je za sve to vrijeme samo uživala i radovala se gledajući njih.

No taj isti njegov sud o duševnom i umnom stanju Nastasje Filipovne spašavao ga je donekle i od mnogih drugih nedoumica. Sad je to bila sasvim druga žena nego ona koju je znao prije koja tri mjeseca. Nije sada, na primjer, razmišljao zašto je onda utekla od vjenčanja s njim, u suzama, s klevetama i prijekorima, a sada navaljuje sama da se što brže vjenčaju. »Ne boji se, dakle, više, kao onda, da će ga unesrećiti ako pođe za njega«, mislio je knez. Ta uvjerenost o sebi, koja se tako brzo rodila, nije po njegovu sudu mogla biti prirodna u njoj. Od same mržnje prema Aglaji nije ipak mogla nastati ta uvjerenost: Nastasja je Filipovna umjela osjećati nešto dublje. Da nije od straha kakav bi joj bio udes s Rogožinom? Jednom riječju, možda su tu sudjelovali i svi ti razlozi zajedno s drugima; no njemu je bilo nadasve jasno da je tu baš ono što je on slutio već odavno i što nije otrpjela bijedna, bolesna duša. Sve ga je to doduše spašavalo na neki način od nedoumica, ali ga nije moglo ni umiriti niti mu pribaviti odmor za sve to vrijeme. Katkad se kao trudio ne misliti ni o čemu; brak je, čini se, i zaista držao kao za neku formalnost koja nije važna; svoj vlastiti udes cijenio je prejeftino. Što se pak tiče sporova i razgovora, kao što je bio onaj razgovor s Jevgenijem Pavlovičem, tu on ne bi znao ama ništa odgovoriti i držao je sebe sasvim za nekompetentnog, pa se zato i uklanjao razgovoru te vrste.

Primijetio je, uostalom, da Nastasja Filipovna zna i razumije što njemu znači Aglaja. Samo nije govorila, ali joj je vidio »lice« onda kad bi ga zatekla katkad, još u početku, kako kreće k Jepančinima. Kad su Jepančini otputovali, sva je zasjala. Kako god on bio nedosjetljiv i nedomišljat, ipak ga je stala uznemirivati misao da će se Nastasja Filipovna dati na kakav skandal da istisne Aglaju iz Pavlovska. Huku i buku po svim ljetnikovcima o svadbi podržavala je, dakako, donekle Nastasja Filipovna zato da rasrdi suparnicu. Kako je teško bilo sresti Jepančine, to je Nastasja Filipovna posadila jednom kneza u svoju kočiju i odredila da se proveze s njim baš ispred prozora njihova ljetnikovca. Knez se strašno iznenadio, a trgnuo se po svom običaju tek onda kad se već nije mogla popraviti stvar i kad se kočija vozila već ispred prozora. Nije ništa rekao, ali nakon toga je bolovao dva dana redom: Nastasja Filipovna nije više ponavljala taj pokušaj. Posljednjih dana prije svadbe silno je stala zapadati u sjetu; na kraju je svagda svladavala svoju turobnost i opet se razveseljavala, ali nekako tiše, a nije bila onako bučno i sretno vesela kao još nedavno. Knez udvostruči svoju pažnju. Bilo mu je zanimljivo što ona nikad ne progovara s njim o Rogožinu. Samo odjedanput, kojih pet dana prije svadbe, poručili mu iznenada od Darje Aleksandrovne da odmah dođe jer je Nastasji Filipovnoj jako pozlilo. Zatekao ju je u stanju nalik sasvim na ludilo: pocikivala je, drhtala, vikala da se Rogožin sakrio u vrtu kraj njihove kuće, da ga je vidjela maloprije, da će je ubiti noćas... zaklati. Cio se dan nije mogla umiriti. No te iste večeri svratio je knez na časak k Ipolitu, a kapetanica, koja se upravo bila vratila iz grada, kamo je bila otišla zbog nekih svojih posalaca, pripovjedila mu da je danas u Petrogradu svratio Rogožin k njoj u stan i ispitivao je o Pavlovsku. Na kneževo pitanje kad se baš svratio Rogožin, reče mu kapetanica gotovo isti sat kad ga je danas Nastasja Filipovna tobože vidjela u svojem vrtu. Stvar je objasnila, jednostavno joj se pričinilo: Nastasja je Filipovna i sama otišla kapetanici da se potanje raspita, i neobično se utješila.

Uoči svadbe ostavio je knez Nastasju Filipovnu u silnu oduševljenju; iz Petrograda bila je stigla od modistice sutrašnja oprema, vjenčana haljina, nakit za glavu i tako dalje, i tako dalje. Knez se nije ni nadao da će je toliko uzbuditi svadbeno ruho, pa je sve hvalio i od njegove je hvale ona bivala sve sretnija. Ali se izbrbljala: već je bila čula da je u gradu negodovanje i da zaista neki obješenjaci priređuju mačju deraču, i teško da neće biti s pjesmama koje su naročito spjevane, a sve to kao da odobrava i ostalo društvo. I baš zato je poželjela sada još jače dignuti pred njima glavu, da ih sve potamni ukusom i bogatstvom svoje opreme – »pa neka viču, neka zvižde ako se budu usuđivali!« Od same misli na to blistale joj se oči. Bila je u nje još jedna tajna sanjarija, ali nju nije iskazivala naglas: sanjala je da će Aglaja ili barem tkogod koga ona bude poslala biti također među svjetinom, nepoznat, u crkvi, pa će gledati i vidjeti, i ona se spremala u sebi. Rastala se s knezom oko jedanaest sati navečer, sva zabavljena tim mislima; ali nije bila otkucala još ni ponoć, a knezu dotrči glasnik od Darje Aleksejevne neka »brže dođe, jako je zlo«. Knez je zatekao zaručnicu zaključanu u spavaćoj sobi, u suzama, u očaju, u histeriji; dugo nije ništa čula što su joj govorili kroz zaključana vrata, naposljetku je otključala, pustila samo kneza, zaključala za njim vrata i pala pred njim na koljena. (Tako je barem kazivala poslije Darja Aleksejevna, koja je uspjela nešto malo vidjeti.)

– Što ja radim! Što ja radim! Što ja to radim od tebe! – uzvikivala je, grčevito mu grleći noge.

Knez je cio sat prosjedio s njom; ne znamo o čemu su govorili. Darja je Aleksejevna pripovijedala da su se nakon jednog sata rastali umireni i sretni. Knez je te noći slao još jednom po obavijest, ali Nastasja Filipovna bila je već zaspala. Izjutra su, još prije nego što se probudila, došla opet dva izaslanika kneževa Darji Aleksejevnoj, a po trećemu se tek poručilo da je »oko Nastasje Filipovne sada cijelo jato modistica i vlasuljara iz Petrograda, da onomu jučerašnjemu nema ni traga, da je zabavljena koliko već može biti prije vjenčanja zabavljena svojom opremom takva ljepotica, a sada, baš u ovaj čas, iznimna je rasprava o tome što bi od briljanata metnula na sebe i kako bi metnula«. Knez se sasvim umirio.

Svu daljnju zgodu s tom svadbom pripovijedali su upućeni ljudi ovako, i, čini se, istinito:

Vjenčanje je bilo određeno za osam sati navečer; Nastasja je Filipovna bila spremna već u sedam. Već u šest sati stali se malo-pomalo skupljati u gomilama besposličari oko Lebedevljeva ljetnikovca, ali osobito pred kućom Darje Aleksejevne; od sedam sati stala se puniti crkva. Vjera Lebedeva i Kolja bili su u najgroznijem strahu za kneza; ali su bili u silnom poslu kod kuće; zabavili se u kneževim sobama dočekivanjem i gošćenjem. Uostalom, nije gotovo ni bilo predviđeno da se nakon vjenčanja i skupi kakvo društvo; osim onih koji su potrebni i moraju biti kod vjenčanja, pozvao je Lebedev Pticine, Ganju, doktora s Aninim odličjem o vratu, Darju Aleksejevnu. Kad je knez radoznalo upitao Lebedeva otkud mu je palo na um pozvati doktora, »gotovo sasvim nepoznatoga«, odgovorio mu Lebedev, zadovoljan samim sobom: »Odličje o vratu, ugledan čovjek, zbog naočitosti«, i knez je prasnuo u smijeh. Keller i Burdovski u frakovima i rukavicama činili su se sasvim pristojni; no Keller je sve još bunio nešto kneza i one koji su mu iskazali povjerenje nekom otvorenom sklonošću za tučnjavom, i veoma je neprijateljski motrio one besposličare što su se skupljali pred kućom. Naposljetku, u sedam i pol sati, krene knez u kočiju u crkvu. Primijetit ćemo usput da on sam navlaš nije htio ispustiti nijednu navadu niti običaj; sve se radilo javno, očito, otvoreno i »kako mora biti«. U crkvi je knez prošao nekako kroz svjetinu, uz neprekidni šapat i uzvike općinstva, vođen od Kellera koji je desno i lijevo šibao oštrim pogledima; onda se knez sklonio zasad kod oltara, a Keller se uputio po mladu. Pred stubama Darje Aleksejevne našao je rulju koja nije bila samo dva ili tri puta jača od one kod kneza, nego možda i tri puta bučnija. Kad se penjao uz stube, čuo je takve uzvike da nije mogao utrajati, i već se bio okrenuo gledateljima da im održi »govor« kakav priliči, ali ga na svu sreću zadržao Burdovski i sama Darja Aleksejevna, koja je strčala niz stube: oni ga prihvatili i silom ga odveli u sobe. Keller je bio rasrđen i žurio se. Nastasja je Filipovna ustala, pogledala još jedanput u zrcalo, primijetila s »nakešenim« smiješkom, kako je poslije kazivao Keller, da je »blijeda kao mrtvac«, pobožno se poklonila ikoni i izišla na stube. Kad se pojavila, dočekala je buka od glasova. Istina, u prvi se tren čuo smijeh, pljesak, gotovo i zviždanje, ali odmah su se zatim razlegnuli i drugačiji glasovi:

– Ljepotice li! – vikali su u svjetini.

– Niti je prva, niti je posljednja!

– Sve se pokriva vjenčanjem, glupani!

– Ta daj vi nađite takvu krasoticu nad krasoticama, živjela! – vikali su najbliži.

– Kneginja! Za takvu kneginju dao bih ja dušu! – uzviknuo neki pisar. – »Za cijenu žica moju noć!...«

Nastasja je Filipovna izašla zaista blijeda kao krpa; ali krupne, crne oči sijevale su po svjetini kao žeravice; taj pogled i nije podnijela svjetina; negodovanje se prevratilo u zanosne uzvike. Otvorila se već bila vratašca na kočiji, Keller je već bio pružio mladoj ruku, kad ona odjedanput zacikne i poleti sa stuba ravno među svijet. Svi koji su je pratili zapanjili se od čuda, svjetina se rastupila pred njom, a pet-šest koraka od stuba javio se odjedanput Rogožin. Njegov je pogled u svjetini i bila srela Nastasja Filipovna. Pritrčala mu kao luda i uhvatila ga za obje ruke.

– Spasi me! Odvedi me! Kamo te volja, odmah!

Rogožin je gotovo prihvati na ruke i takoreći odnese kočiji. Onda u jedan mah izvadi iz novčanika banku od sto rubalja i pruži kočijašu.

– Na željeznicu, a ako stigneš vlak, još sto rubalja!

Skoči i sâm za Nastasjom Filipovnom u kočiju i zatvori vratašca. Kočijaš se nije ni jedan čas skanjivao, nego je ošinuo konje. Keller je poslije prišivao krivnju nenadanosti: »Još jedna sekunda, pa bih se bio snašao i ne bih bio dopustio!« objašnjavao je, pripovijedajući zgodu. Uhvatio je s Burdovskim drugu kočiju koja se tu našla, i poletio u dostig, ali se putem predomislio, jer je »svakako prekasno! Silom je ne možeš vratiti!«

– A ni knez ne bi to želio! – zaključio je potreseni Burdovski.

A Rogožin i Nastasja Filipovna dojurili su na vrijeme na stanicu. Kad je Rogožin sišao s kočije i gotovo već sjedao u vlak, dospio je još zaustaviti neku djevojku koja je prolazila, a imala je na sebi prilično staru, ali pristojnu tamnu mantilu i na glavi rubac od foularda.

– Je li vam po volji pedeset rubalja za vašu mantilu? – pruži on iznenada djevojci novce. Dok se ona još čudila, dok je još nastojala razumjeti, turio joj već u ruku banku od pedeset rubalja, skinuo joj mantilu i rubac i bacio sve na pleća i glavu Nastasji Filipovnoj. Njezina blistava oprava padala je u oči i privukla bi pažnju u vagonu, jer je tek poslije dokučila djevojka zašto joj je onaj čovjek dao toliko novca za njezine stare prnjke koji ne vrijede ništa.

Vijest o toj zgodi stigla je neobično brzo u crkvu. Kad je Keller prolazio do kneza, mnogi su ljudi, sasvim nepoznati, letjeli k njemu i ispitivali ga. Orio se glasan govor, mahali su glavama, pa i smijali se; nitko nije izlazio iz crkve, svi su čekali kako će mladoženja dočekati taj glas. On je problijedio, ali dočekao je glas tiho i izgovorio da se jedva čulo: »Bojao sam se; no ipak nisam mislio da će biti to...« Onda je šutio malo i nadovezao: »Uostalom... u njezinu stanju... sasvim je u skladu s prilikama.« Tu je izjavu i sam Keller nazivao poslije »besprimjernom filozofijom«. Knez je izašao iz crkve, kako se činilo, spokojan i bodar; tako su barem mnogi primijetili i poslije pripovijedali. Činilo se da samo želi stići kući i ostati što prije sam; ali mu nisu dali. Odmah za njim uđoše u sobu nekoji uzvanici, među drugima Pticin, Gavrila Ardalionovič i s njima doktor, koji također nije mislio otići. Osim toga je cijela kuća bila opsjednuta od besposlenog općinstva. Još s terase je čuo knez kako su Keller i Lebedev zapodjenuli ljutu prepirku s nekim sasvim nepoznatim ljudima, naoko činovnicima, koji su se pošto-poto htjeli popeti na terasu. Knez priđe toj bučnoj grupi, obavijesti se što je u stvari, uljudno ukloni Lebedeva i Kellera, fino se obrati jednomu sijedomu već i krupnomu gospodinu koji je stajao na stepenicama na čelu nekojih drugih koji su željeli ući, i pozove ga da mu iskaže čast svojim posjetom. Gospodin se zbuni, ali ipak pođe: za njim drugi, treći. Iz cijele hrpe našlo se sedam, osam posjetitelja koji su ušli, a pokušavali su to učiniti štogod mogu neusiljenije; ali voljnih nije bilo više, i ubrzo stadoše u samoj svjetini osuđivati nametljivce. One koji su ušli posadiše, započeo je razgovor, stao se nuditi čaj – sve to iznimno pristojno, skromno, na čuđenje pridošlicama. Bilo je, dakako, nekoliko pokušaja da se razgovoru dade veseli ton i da se navrne na »pravu« temu; izrekla su se nekoja skromna pitanja, pale su nekoje »odvažne« primjedbe. Knez je svima odgovarao tako priprosto i voljno, a u isti mah tako dostojanstveno, s tolikom vjerom u čestitost svojih gostiju, da su neskromna pitanja zamuknula sama od sebe. Malo-pomalo razgovor stade bivati gotovo ozbiljan. Jedan gospodin prionuo govoriti i u neobičnu se negodovanju odjednom zakleo da neće prodati imanje dogodilo se što mu drago: nego će, naprotiv, čekati i dočekati, a »poduzeća su bolja nego novci«: »evo, gospodine, u čemu se sastoji moj ekonomski sustav, da znate«. Kako se obratio knezu, to ga je knez vatreno pohvalio, unatoč tomu što mu je Lebedev šaptao u uho da taj gospodin nema ni kučeta ni mačeta i nije nikad imao nikakvo imanje. Prošao gotovo sat, napili se čaja i nakon čaja stali se gosti naposljetku žapati da još dulje sjede. Doktor i sijedi gospodin žarko se oprostili s knezom; a i svi su se opraštali sa žarom i bukom. Izgovarale su se želje i mišljenja, kao na priliku, da »ne vrijedi tugovati i možda je sve ovako i najbolje«, i tako dalje. Bilo je, doduše, pokušaja da se zaište šampanjac, ali stariji su gosti zadržali mlađe. Kad su se svi razišli, nagnuo se Keller k Lebedevu i rekao mu: »Ja i ti nadali bismo viku, potukli bismo se, osramotili bi se i domamili bi policiju; a on je, eto, stekao nove prijatelje, i još kakve; ja ih znam!« Lebedev, koji je bio prilično »gotov«, uzdahne i izgovori: »Zatajio je od premudrih i razumnih i otkrio djeci – ja sam to govorio o njemu još prije, no sada nadovezujem da je i samo dijete očuvao Bog, spasio ga od propasti. On i svi sveci Njegovi!«

Naposljetku, oko deset i pol sati, ostaviše kneza samoga; boljela ga glava; posljednji je otišao Kolja, koji mu je pomogao da vjenčano odijelo zamijeni domaćim. Rastali su se srdačno. Kolja nije raspravljao o događaju, nego je obećao da će sutra doći ranije. On je posvjedočio poslije da ga knez pri posljednjem rastanku nije obavijestio ni o čemu, krio je, dakle, čak i od njega svoje nakane. Ubrzo nije u cijeloj kući ostao gotovo nitko: Burdovski je otišao k Ipolitu, Keller i Lebedev uputili se nekamo. Jedina je Vjera Lebedeva ostala još neko vrijeme u sobama i na brzu ih ruku dovodila iz blagdanskog lika u svakidašnji. Kad je odlazila, zavirila je knezu. Sjedio je za stolom, nalaktio se na oba lakta i zakrio rukama lice. Ona mu tiho pristupila i dirnula mu rame; knez ju je pogledao u nedoumici i gotovo časak kao da se dosjećao nečemu; no kad se dosjetio i sve smislio, zapao je odjedanput u neobičnu uzrujanost. No sve je završilo iznimnom i žarkom molbom Vjeri neka mu kucne u vrata sutra ujutro, u sedam sati, za prvi vlak. Vjera mu obećala; knez započeo vatreno moliti da to ne kazuje nikomu; ona mu obećala i to, a naposljetku, kad je već sasvim bila otvorila vrata da ode, zadržao ju je knez i po treći put, uhvatio je za ruke, poljubio ih, onda je poljubio u čelo i s nekim joj »neobičnim« likom izrekao: »Doviđenja sutra!« Tako je barem kazivala poslije Vjera. Otišla je u silnom strahu za njega. Sutradan se malo ohrabrila kad mu je po dogovoru iza sedam sati kucnula u vrata i javila mu da će za četvrt sata krenuti vlak u Petrograd; činilo joj se da joj je otvorio vrata sasvim bodar, i štoviše sa smiješkom. Sudio je da će se možda već danas vratiti. Njoj je, dakle, jedinoj smatrao da može i treba javiti u ovaj čas da odlazi u grad.

XI
Za jedan sat bio je već u Petrogradu, a u deset sati pozvonio je kod Rogožina. Ušao je na paradni ulaz i dugo mu nisu otvarali. Naposljetku se otvorila vrata na stanu starice Rogožine i javila se postara, pristala sluškinja.

– Parfen Semjonovič nije doma – javi ona s vrata. – Koga tražite?

– Parfena Semjonoviča.

– Nisu doma.

Sluškinja je promatrala kneza s čudnom radoznalošću.

– Recite mi barem je li prenoćio doma? I... je li se jučer vratio sâm?

Sluškinja ga je dalje gledala, ali nije odgovorila.

– Nije li s njim bila jučer ovdje... navečer.... Nastasja Filipovna?

– A dopustite da upitam tko izvolite biti vi?

– Knez Lav Nikolajevič Miškin; mi smo vrlo dobri znanci.

– Nisu doma.

Sluškinja obori oči.

– A Nastasja Filipovna?

– Ništa ne znam ja o tome.

– Stanite, stanite! A kada će se vratiti?

– Ni to ne znamo.

Vrata se zatvorila.

Knez se odluči vratiti za sat. Pogleda u dvorište i sretne vratara.

– Je li Parfen Semjonovič doma?

– Jest doma.

– A zašto su mi maloprije rekli da nije doma?

– Jesu li rekli kod njega?

– Nisu, nego sluškinja njegove majke, a kod Parfena Semjonoviča zvonio sam i nije nitko otvorio.

– Možda je i otišao – zaključi vratar – ta ne javlja se on, a zna katkad i ključ ponijeti pa su po tri dana zaključane sobe.

– Jučer znaš zacijelo da je bio doma?

– Bio je. Katkad ulazi na paradni ulaz i ne viđam ga.

– A Nastasja Filipovna nije jučer bila s njim?

– To ne znam. Ne izvoljava često dolaziti: valjda bi se znalo da je izvoljela doći.

Knez ode i neko je vrijeme zamišljen hodao po pločniku. Na sobama gdje stanuje Rogožin bili su svi prozori pozatvarani; na onom kraju gdje mu stanuje majka gotovo svi su bili pootvarani; dan je bio vedar, vruć; knez prijeđe ulicu na suprotni pločnik i stane da još jednom pogleda prozore: nisu bili samo pozatvarani, nego su gotovo svagdje bile spuštene bijele zavjese.

Stajao je otprilike minutu, i začudo, odjednom mu se učini da se odignuo kraj na jednoj zavjesi i trenulo Rogožinovo lice, trenulo i nestalo u taj isti tren. Počekao je još i već bio odlučio da ode i opet pozvoni, ali se predomisli i odgodi: »a tko bi znao, možda mi se samo pričinilo«...

Uglavnom, žurio se sada u Izmajlovski polk, u doskorašnji stan Nastasje Filipovne. Znao je da se ona, kad se prije tri tjedna preselila po njegovoj molbi iz Pavlovska, nastanila u Izmajlovskom polku kod neke svoje nekadašnje dobre znanice, udovice učiteljske, čestite dame s obitelji koja je iznajmljivala lijep namješten stan i od toga gotovo i živjela. Sva je prilika da je Nastasja Filipovna zadržala stan kad se opet preselila u Pavlovsk; barem je jako vjerovao da je prenoćila u tom stanu, kamo ju je, dakako, doveo jučer Rogožin. Knez unajmi izvoščika. Putem mu pade na pamet da bi odatle i mogao započeti, jer nije vjerojatno da je obnoć otišla ravno k Rogožinu. Sjeti se sada i vratarovih riječi da Nastasja Filipovna nije često izvoljevala dolaziti. Ako i inače nije dolazila često, otkud bi sada odsjela kod Rogožina? Hrabreći se tim utjehama, dovezao se knez napokon u Izmajlovski polk, niti živ niti mrtav.

Na njegovo silno zaprepaštenje, kod učiteljice ne samo da nisu čuli ni jučer ni danas za Nastasju Filipovnu, nego su i k njemu samomu istrčali da ga gledaju kao čudo. Sva brojna obitelj učiteljičina – same djevojčice od petnaeste do sedme godine, svake godine redom – povrvjele za majkom, okružile je i zinule. Za njima izašla mršava, žuta tetka njihova, s crnim rupcem, a naposljetku se javila baka, stara starica s naočalama. Učiteljica navalila moliti da uđe i sjedne, pa knez i učini tako. Odmah se dosjeti da dobro znaju tko je on, i izvrsno znaju da je jučer imala biti svadba, te ginu od želje da ga ispitaju i o svadbi i o tom čudu što, eto, on pita za onu koja bi sada morala biti s njim u Pavlovsku, ali su se ustručavali. On im ukratko udovolji radoznalosti o svadbi. Nastalo je čuđenje, hukanje i uzvikivanje, tako da im je morao pripovjediti gotovo i sve drugo, razumije se, u glavnim crtama. Naposljetku riješi vijeće premudrih dama da treba svakako i ponajprije kucanjem dozvati Rogožina od njega doznati sve pouzdano. Ako pak njega nema doma (što se mora sigurno doznati), ili ako se ne ushtjedne javiti, treba otići u Semjonovski polk, k jednoj dami, Njemici, znanici Nastasje Filipovne, koja živi kod majke: možda je Nastasja Filipovna, u svojoj uzrujanosti i želeći da se skrije, prenoćila kod njih. Knez ustade sav ubijen; pripovijedale su poslije da je »strahovito problijedio«; i zaista su mu gotovo klecale noge. Naposljetku je iz strašnoga klepetanja razabrao da se dogovaraju za zajednički rad s njim i pitaju ga za njegovu adresu u gradu. Adrese on nije imao, te su mu posavjetovale neka odsjedne gdjegod u gostionici. Knez razmisli i dade adresu svoje prijašnje gostionice, one iste gdje mu se prije kojih pet tjedana dogodio nastup. Onda se uputi opet k Rogožinu. Sada ne samo da mu nisu kod Rogožina otvorili, nego se nisu otvorila ni vrata na staričinu stanu. Knez siđe k vrataru i s teškom ga mukom nađe u dvorištu; vratar je bio nečim zabavljen i jedva je odgovarao, čak je jedva i gledao, ali je ipak izjavio sigurno da je Parfen Semjonovič »otišao još rano ujutro, otputovao u Pavlovsk i neće danas doći kući«.

– Ja ću pričekati; možda će se vratiti navečer?

– A možda neće doći i tjedan dana, tko bi ga znao.

– Dakle je ipak noćio danas doma?

– Noćio je, noćio...

Sve je to bilo sumnjivo i nevaljalo. Vrlo lako može biti da je vratar u međuvremenu bio dobio nove instrukcije; maloprije je bio brbljav, a sada se jednostavno odvraća. No knez odluči za koja dva sata svratiti još jedanput, pa i pripaziti pred kućom ako ustreba, a sada je preostala još nada u Njemicu i on pohiti u Semjonovski polk.

Ali kod Njemice nisu ga ni razumjeli. Po nekim riječcama što su se izlanule, dokučio je štoviše da se krasotica Njemica prije koja dva tjedna posvađala s Nastasjom Filipovnom, te za sve to vrijeme nije ništa čula o njoj i sada je svom silom iskazivala da je i ne zanima slušati, »makar ona pošla za sve knezove na svijetu«. Knez ode brže... Pala mu uz drugo na pamet misao da je možda, kao i onda, otputovala u Moskvu, a Rogožin, razumije se, za njom, pa možda i s njom. »Da mi je pronaći bar kakav trag!« Ali se sjeti da mora odsjesti u svratištu i požuriti se na Litejnu; tu mu odmah dadoše sobu. Konobar ga upita želi li jesti; on mu rastresen odgovori da želi, onda se snađe, silno se rasrdi na sebe što ga je zakuska zadržala pola sata dulje i tek tada se dosjeti kako nije bilo nikakve sile da ne ostavi donesenu zakusku i da ne jede. Čudno ga je čuvstvo zaokupilo u tom tmurnom, zagušljivom hodniku, čuvstvo koje se mučno trudilo uobličiti u neku misao; ali sve se još nije mogao dosjetiti što zapravo hoće ta nova nametljiva misao. Izađe naposljetku iz gostionice, ne znajući za sebe; glava mu se vrtjela, ali kamo bi pošao? Opet poleti k Rogožinu.

Rogožin se nije vraćao; na zvonjenje mu nisu otvarali; pozvonio je kod starice Rogožine, otvorili mu i također javili da Parfena Semjonoviča nema i možda se koja tri dana neće vraćati. Kneza je bunilo što ga kao i prije promatraju s takvom čudnom radoznalošću. Vratara nije sada nikako našao. Otiđe kao i maloprije na suprotni pločnik, pa je gledao u prozore i hodao po nemiloj žegi kojih pola sata, možda i dulje, ali sada se nije ništa maklo, prozori se nisu otvarali, bijele su zavjese bile nepomične. Palo mu napokon na pamet da mu se zacijelo maloprije samo prividjelo, a štoviše, i prozori su, po svemu se vidi, tako mutni i tako davno nisu prani da bi se teško i razabralo sve da je i zaista pogledao tkogod kroz stakla. Toj se misli razveselio i opet se odvezao u Izmajlovski polk k učiteljici.

Tu su ga već očekivali. Učiteljica je bila već na tri-četiri mjesta, a odlazila je i k Rogožinu: ni traga ni glasa. Knez sasluša šuteći, uđe u sobu, sjedne na divan i stane ih sve motriti, kao da ne razumije o čemu mu govore. Začudo: čas je bio neobično pažljiv, čas je iznenada bivao rastresen do krajnosti. Cijela je, obitelj izjavljivala poslije da je toga dana bio »začudo« neobičan čovjek, tako da se »onda možda i objavilo sve«. Naposljetku ustade i zamoli da mu pokažu sobe Nastasje Filipovne. To su dvije velike, svijetle, visoke sobe, elegantno namještene i poskupe. Sve su te dame pripovijedale poslije da je knez razgledavao u sobama svaku stvar, opazio na stolu rasklopljenu knjigu iz čitalačke biblioteke, francuski roman M-me Bovary, označio je i savio stranicu na kojoj je knjiga bila rasklopljena, zamolio da je smije ponijeti, pa i nije slušao što su mu uzvratili da je knjiga posuđena iz biblioteke, nego ju je turio u džep. Sjeo je uz otvoreni prozor, promatrao kartaški stolić, išaran kredom i upitao tko je kartao? One su mu pripovjedile da je Nastasja Filipovna svaku večer kartala s Rogožinom duraka, preferansa, whista, igrala se mlinova – svakakvih igara, a karte su se stvorile tu istom u posljednje vrijeme, nakon selidbe iz Pavlovska u Petrograd, jer Nastasja se Filipovna svejednako tužila da joj je dosadno, a Rogožin sjedi po cijele večeri, šuti i ne zna ni o čemu govoriti, i često je plakala, pa je Rogožin sutradan navečer odjednom izvadio iz džepa karte; onda se Nastasja Filipovna nasmijala i stadoše kartati.

Knez upita gdje su karte kojima su kartali? Ali karata nije bilo; karte je donosio svagda sâm Rogožin u džepu, svaki dan novu igru, i onda ih odnosio.

Dame mu posavjetuju neka još jedanput otiđe k Rogožinu i još jedanput jače zalupa, ali ne odmah, nego tek navečer: »možda će se i naći što«. A sama se učiteljica ponudi da ode dotle, prije večeri, u Pavlovsk k Darji Aleksejevnoj: ne znaju li ondje štogod? Kneza pozovu neka dođe svakako oko deset sati navečer da bi se dogovorili za sutrašnji dan. Koliko ga god tješili i hrabrili nadom, dušu mu je bio zaokupio potpun očaj. U neizrecivu je jadu došao pješice do svoje gostionice. Ljetni, prašni, zagušljivi Petrograd gušio ga je kao u tijesku; gurao se kroz surovi ili pijani svijet, zagledavao se bez svrhe u lica, prošao možda mnogo dalji put nego što je trebalo; bila je gotovo već sasvim večer kad je ušao u svoju sobu. Odluči odahnuti malo i zatim otići opet k Rogožinu, kako su mu savjetovali, pa sjedne na divan, nalakti se s oba lakta na stol i zamisli se.

Bog bi znao koliko je vrijeme mislio, i Bog bi znao o čemu je mislio. Mnogo ga se bojao i osjećao je bolno i mučno da se grozno boji. Pala mu na pamet Vjera Lebedeva; onda pomisli da Lebedev možda i zna štogod o toj stvari, a ako ne zna, može doznati i brže i lakše nego on. Zatim se sjeti Ipolita i da je Rogožin odlazio k Ipolitu. Zatim se sjeti i samoga Rogožina: nedavno na opijelu, zatim u parku, zatim odjedanput ovdje u hodniku, kad se sakrio tada u kutu i očekivao njega s nožem. Sjeti se sad njegovih očiju koje su ga onda gledale u mraku. Zadršće: maloprijašnja nametljiva misao mu se usjekla u pamet.

Sastojala se donekle u tom: ako je Rogožin u Petrogradu, on će, makar se i skrivao neko vrijeme, ipak naposljetku doći svakako k njemu, knezu, s dobrom ili lošom namjerom, možda makar i onako kao onda. Ako barem Rogožin zbog čega god bude morao doći, to i ne može on nikamo nego ovamo, opet u taj isti hodnik. Adresu mu ne zna: može dakle lako pomisliti da je knez odsjeo u prijašnjoj gostionici; pokušat će ga barem tu potražiti... ako mu jako ustreba. A otkud bi se znalo, možda će mu i veoma ustrebati!

Tako je mislio i ta mu se misao činila nekako sasvim mogućom. Ne bi znao ništa odgovoriti sebi, da se malo zadubio u svoju misao: »zašto će, na primjer, odjednom toliko ustrebati Rogožinu, i zašto ne može ni biti da se ne bi naposljetku sastali?« Ali misao mu je bila teška: »Ako mu je dobro, neće doći«, mislio je dalje knez, »prije će doći ako mu nije dobro, a njemu i zacijelo nije dobro...«

Uz takvo uvjerenje trebalo je, dakako, očekivati Rogožina kod kuće, u sobi; ali kao da nije mogao trpjeti tu novu misao, pa skoči, zgrabi šešir i otrči. Na hodniku se bilo gotovo sasvim smračilo: »A što ako on odjedanput iskoči iz toga kuta i zadrži me na stubama?«, sijevnulo mu u glavi kad je prilazio poznatomu mjestu. Ali nitko nije izašao odande. On siđe na vrata, izađe na pločnik, začudi se silnomu svijetu koji je pri zalazu sunca povrvio na ulicu (kao i svagda u Petrogradu za ljetne žege) i krene pravcem prema Gorohovoj ulici. Pedesetak koraka od gostionice, na prvom raskršću, netko ga u svjetini zgrabi za lakat i tiho mu izgovori baš u uho:

– Lave Nikolajeviču, hodi, brate, za mnom, treba.

Bio je Rogožin.

Začudo: knez mu započe odjedanput radosno pripovijedati, mucajući i gotovo ne izgovarajući riječi, kako ga je maloprije čekao u hodniku u gostionici.

– Bio sam ondje – odgovori Rogožin nenadano – hajdemo!

Knez se začudi odgovoru, ali se začudio barem nakon dvije minute, kad je shvatio. Kad je razmislio o odgovoru, prepade se i uze motriti Rogožina. Rogožin je, gotovo pola koraka pred njim, gledao ravno preda se i nije pazio ni na kojega šetača, nego se makinalnom opreznošću uklanjao svima.

– A zašto nisi pitao za mene u sobi... kad si bio u gostionici? – upita odjednom knez.

Rogožin stade, pogleda ga, promisli i reče, kao da nikako nije razumio pitanje:

– Znaš što, Lave Nikolajeviču, ti idi ovuda ravno, sve do kuće, znaš? A ja ću ovom stranom. Ali pazi da zajedno...

Kad je to rekao, prijeđe ulicu, ode na suprotni pločnik, pogleda ide li knez, a kad je vidio da stoji i gleda ga razrogačenim očima, mahne mu rukom prema Gorohovoj i pođe, a svaki se čas okretao da pogleda kneza i dozivao ga za sobom. Očito se ojunačio kad je vidio da ga je knez razumio i prelazi k njemu s drugoga pločnika. Knezu pade na pamet da Rogožin želi nekoga vidjeti i ne želi ga promašiti putem, pa je zato i prešao na drugi pločnik. »No zašto nije rekao na koga da pazim?« Tako prođu pet stotina koraka i odjedanput poče knez zbog nečega drhtati; Rogožin se nije prestajao osvrtati, ali je sada to činio rjeđe; knez nije izdržao, nego mu je domahnuo rukom. Rogožin odmah prijeđe preko ulice.

– Zar je Nastasja Filipovna kod tebe?

– Kod mene je.

– A jesi li me jutros ti gledao kroz prozor iza zavjese?

– Jesam...

– A kako ti...

No knez nije znao što bi još pitao i čime bi završio pitanje; uz to mu je i srce kucalo toliko da je teško bilo i govoriti. I Rogožin je šutio i gledao ga kao i prije, to jest kao zamišljen.

– No, ja ću ići – reče on odjedanput i namjeri opet prijeći – a ti idi sâm. Trebamo na ulici biti rastavljeni... tako nam je bolje... na različite strane, vidjet ćeš.

Kad su naposljetku skrenuli s dvaju različitih pločnika u Gorohovu i stali prilaziti Rogožinovu domu, zaklecale opet knezu noge, tako da mu je bilo gotovo teško i hodati. Bilo je već oko deset sati navečer. Na staričinu stanu bili su prozori otvoreni, kao i prije, kod Rogožina zatvoreni, a u sumraku se činilo kao da se još jače primjećuju na prozorima bijele spuštene zavjese. Knez priđe kući sa suprotnog pločnika, a Rogožin korakne sa svoga pločnika na stube i mahne mu rukom. Knez priđe k njemu na stube.

– O meni ne zna sada ni vratar da sam se vratio kući. Rekao sam maloprije da odlazim u Pavlovsk, i kod majke sam kazao – prošapće on s lukavim i gotovo zadovoljnim smiješkom. – Ući ćemo i neće nitko čuti.

U rukama mu je već bio ključ. Kad se penjao uz stube, okrenuo se i opomenuo kneza da tiše stupa, tiho otključao vrata u svoje sobe, pustio kneza, oprezno ušao za njim, zaključao za sobom vrata i turio ključ u džep.

– Hajdemo – izgovori šaptom.

Još s pločnika na Litejnoj stao je šaptati. Unatoč svemu svomu vanjskomu spokoju, bio je u nekom dubokom nutarnjem nemiru. Kad su ušli u dvoranu, baš pred kabinetom, priđe on prozoru i tajanstveno pozva rukom kneza k sebi.

– Kad si ti ono prije pozvonio kod mene, odmah sam se ovdje dosjetio da si to baš ti; došuljao sam se na prstima do vrata, i čujem da razgovaraš s Pafnutjevnom, a ja sam njoj naredio još rano ujutro: ako ti, ili tko od tebe, ili tko bio da bio, uzme kucati kod mene, neka se nipošto ne pokazuje; a pogotovu ako ti sam dođeš pitati za mene, i ime sam tvoje rekao. A onda, kad si otišao, palo mi na pamet: što je ako on sada stoji tu i motri, ili stražari na ulici? Prišao sam baš ovom prozoru, odmaknuo zavjesu i gle, tamo ti stojiš, gledaš ravno u mene... Evo i kako je bilo.

– A gdje je... Nastasja Filipovna? – izgovori knez gubeći dah.

– Ona je... ovdje – progovori Rogožin polako, kao zatežući malo da odgovori.

– A gdje je?

Rogožin uznese oči prema knezu i uporno ga pogleda.

– Hajdemo...

Svejednako je govorio šaptom i bez žurbe, polako kao i prije nekako neobično zamišljen. Pa i onda kad je pripovijedao o zavjesi, kao da je svojom pripoviješću htio iskazati nešto drugo, uz sve svoje opširno pripovijedanje.

Uđoše u kabinet. Otkad je knez bio u toj sobi, nastala je u njoj neka promjena: preko cijele sobe protegla se zelena svilena zavjesa, s dva ulaza s obje strane te odijelila od kabineta alkoven u kojem je Rogožinova postelja. Teška zavjesa bila je spuštena i ulazi zatvoreni. No soba je bila vrlo mračna; ljetne »bijele« petrogradske noći stale se mračiti, pa da nije mjesečine, to bi se u mračnim Rogožinovim sobama, sa spuštenim zavjesama, teško razabiralo išta. Istina, mogla su se još razaznavati lica, ali jako nejasno. Rogožinu je lice bilo blijedo kao obično; oči gledale kneza uporno, sa silnim sjajem, ali nekako nepomično.

– Ne bi li zapalio svijeću? – reče knez.

– Ne, ne treba – odgovori Rogožin te uhvati kneza za ruku i potisne ga na stolicu; on sjedne sučelice i primakne stolicu tako da je gotovo koljenima dodirivao kneza. Između njih je, malo sa strane, stajao malen okrugao stolić.

– Sjedni, posjedit ćemo časak! – reče on, kao da ga nagovara da sjedi. Pošutjeli minutu. – Ja sam i znao da ćeš ti odsjesti u onoj istoj gostionici – uze govoriti, kao što katkad pristupaju glavnomu razgovoru i započinju od sporednih sitnica koje se ne tiču ravno stvari. – Kad sam došao u hodnik, pomislio sam: možda i on sjedi, čeka sada mene, kao i ja njega, u taj isti čas? Kod učiteljice si bio?

– Jesam – jedva je mogao izgovoriti knez koliko mu je silno kucalo srce.

– Mislio sam i na to. Još će se razvesti razgovor, mislim... a onda mislim još: dovest ću ga ovamo da noći, tako da tu noć zajedno...

– Rogožin! Gdje je Nastasja Filipovna? – prošapće odjednom knez i ustane, dršćući cijelim tijelom.

Ustane i Rogožin.

– Tamo – šapne on i mahne glavom prema zavjesi.

– Spava? – šapne knez.

Opet ga Rogožin pogleda uporno, kao i prije.

– Hajdemo!... Samo ti... no, pa hajdemo!

On digne zavjesu, zastane i okrene se opet knezu:

– Ulazi! – mahne mu glavom za zavjesu i pozva kneza da uđe prvi.

– Tu je mrak – reče on.

– Vidi se! – promrmlja Rogožin.

– Jedva i vidim... krevet.

– Priđi bliže – tiho ga ponuka Rogožin.

Knez korakne još bliže, korak još jedan, i zastane. Stajao je i napregnuto gledao možda minutu-dvije; za sve to vrijeme nisu njih dvojica kraj postelje izgovorili ni riječ; knezu je kucalo srce, te se činilo da se čuje u sobi, u mrtvoj tišini. Ali već su mu se oči navikle na mrak, tako da je razaznavao cijelu postelju; na njoj je netko spavao, sasvim nepomičnim snom; nije se čulo ni najtiše šuštanje, ni najtiši dah. Onaj što je spavao bio je pokriven bijelim prekrivačem, no udovi su se nekako nejasno isticali, vidjelo se samo po tom kako se ispeo pokrivač da tu leži otegnut čovjek. Uokolo je u neredu, po postelji, pred njom, kraj postelje, na naslonjačima, pa i na podu, bila porazbacana poskidana odjeća, bogata, bijela, svilena odjeća, cvijeće, vrpce. Na malom stoliću do uzglavlja blistali su skinuti i porazbacani briljanti. Do nogu su bile sklupčane neke čipke, a na tim čipkama što se bijele izviruje ispod pokrivača i vidi se krajičak gole noge; noga kao da je isklesana iz mramora i strahovito je nepomična. Knez je gledao i osjećao da je, što dulje gleda, sve mrtvije i tiše u sobi. Odjedanput se probudila i zazujala muha, preletjela iznad kreveta i stišala se na uzglavlju. Knez zadršće.

– Izađimo – dirne ga za ruku Rogožin.

Izađu i sjednu opet na one iste stolice, opet jedan sučelice drugomu. Knez je drhtao sve jače i jače i nije svoj ispitljivi pogled micao Rogožinu s lica.

– Vidim eto, Lave Nikolajeviču, ti dršćeš – progovori naposljetku Rogožin – gotovo onako kao kad te hvata tvoja bolest, sjećaš se, u Moskvi je bilo? Ili baš kao pred nastupom. Ne znam smisliti što bih sada s tobom...

Knez ga je slušao, napinjući sve sile da ga razumije, i sve ga pitao pogledom.

– To si ti? – izgovori on naposljetku i mahne glavom prema zavjesi.

– To sam... ja... – prošapće Rogožin i pokunji se.

Šutjeli su kojih pet minuta.

– Zato – uzme odjednom nastavljati Rogožin, kao da i nije prekidao govor – jer ako se dogodi tvoja bolest i nastup i krik sada, može čuti tkogod s ulice ili s dvorišta pa će se dosjetiti da u stanu noće ljudi; stat će kucati, ući će... jer svi misle da ja nisam doma. Nisam ni svijeću palio, da ne opaze s ulice ili s dvorišta. Jer kad ja nisam doma, nosim sa sobom i ključeve, pa dok mene nema, po tri i po četiri dana nitko i ne ulazi da sprema, tako sam ja uredio. Da ne bi dakle doznali da ćemo noćiti....

– Stani – reče knez – ja sam maloprije pitao i vratara i staricu: nije li tu prenoćila Nastasja Filipovna? Oni, dakle, znaju već.

– Znam da si pitao. Pafnutjevnoj sam rekao da mi je jučer svratila Nastasja Filipovna i još jučer je otputovala u Pavlovsk, a kod mene je proboravila deset minuta. I ne znaju oni da je tu prenoćila – ne zna nitko. Jučer smo isto ovako ušli sasvim kradom, kao danas ja s tobom. Još sam putem pomislio u sebi da neće htjeti kradom ulaziti – ali otkud! Šaptala je, ušla na prstima; haljinu skupila oko sebe, da ne šušti, rukama je držala, na stubama me opominjala prstom – sve se bojala tebe. U vlaku je bila sasvim kao luda, sve od straha, i sama je poželjela prenoćiti ovdje; ja sam isprva mislio da je odvedem u stan k učiteljici – otkud! »Ondje će on mene«, kaže, »naći čim svane, a ti ćeš me sakriti i sutra ću, čim svane, u Moskvu«, a zatim je htjela nekamo u Orel. I kad je lijegala, sve je govorila da ćemo u Orel..

– Stani; a što ćeš sada, Parfene, što kaniš?

– Pa eto, sumnjam u tebe, jer sve dršćeš. Prenoćit ćemo ovdje zajedno. Postelje ovdje nema osim te, ali ja sam smislio tako da s oba divana skinem jastuke, pa eto, tu kraj zavjese postelja uporedno i tebi i meni, tako da budemo zajedno. Jer ako uđu, stat će razgledati ili tražiti, nju će odmah vidjeti i odnijeti. Mene će stati ispitivati, ja ću reći da sam to ja, i odmah će me odvesti. Neka ona, dakle, leži sada tu, do nas, do mene i tebe...

– Da, da! – odobri knez vatreno.

– Dakle ne priznavati i ne puštati da je nose.

– N-ni za što! – riješi knez. – Ni za što!

– Tako sam ja i odlučio, momče, da je ni za što i nikomu ne dajem! Prenoćit ćemo tiho. Danas sam samo na jedan sat otišao od kuće, jutros, a inače sam neprestano bio uz nju. A poslije sam navečer otišao po tebe. I bojim se još da je zagušljivo i nastat će zadah. Osjećaš li zadah ili ne osjećaš?

– Možda i osjećam, ne znam. Ujutro će se zacijelo već osjećati. Pokrio sam je voštanim platnom, dobrim, američkim voštanim platnom, a preko voštanoga platna prekrivačem, i četiri sam boce ždanovljeve tekućine ostavio odčepljene, tamo i sada stoje.

– To je kao i ondje... u Moskvi?

– Jer je, brate, zadah. A kako ona leži... Ujutro, kad se razdani, pogledaj. Što ti to, ne možeš ni ustati? – upita Rogožin s bojažljivim čuđenjem kad je vidio da knez tako dršće te ne može ni ustati.

– Noge mi ne idu – promrmlja knez. – To je od straha, znam ja.... Proći će strah, pa ću ja...

– Čekaj dakle, ja ću dotle prostrti nama postelju, pa legni... i ja ću s tobom... i slušat ćemo... jer ja, momče, ne znam još... ja, momče, ne znam još sada sve, govorim dakle i tebi unaprijed da ti sve to unaprijed znaš...

Mrmljajući te nejasne riječi, stade Rogožin prostirati postelje. Vidjelo se da je on te postelje smislio u sebi možda još jutros. Ležao je noćas na divanu. Ali na divanu nisu mogla dvojica uporedo leći, a on je htio svakako prostrti sad uporedo, pa je zato i dovukao sada s velikom mukom, preko cijele sobe, baš pred ulaz na zavjesi, raznolike jastuke s oba divana. Nekako se udesila postelja; on pristupi knezu, nježno ga i zanosno uhvati ispod ruke i privede postelji; ali se pokazalo da knez može i sam hodati; dakle ga je »prolazio strah«; no ipak je sve još drhtao.

Zato jer, brate – započe odmah Rogožin, kad je smjestio kneza na lijevi, bolji ležaj i pružio se s desne strane, ne razodijevajući se, a obje ruke zametnuo iza glave – sada je vruće, i zna se, zadah... Bojim se otvoriti prozore; ali u majke ima lonaca s cvijećem, mnogo cvijeća i divan mu je miris; mislio sam ga donijeti, ali Pafnutjevna će se dosjetiti jer je radoznala.

– Radoznala je – potvrdi knez.

– Jedino da kupim... u buketima, pa da je svu zaspemo cvijećem? Ali mislim, prijatelju, žalostivo će biti u cvijeću!

– Slušaj... – zapita knez, kao da se plete, kao da traži što bi zapravo trebalo pitati, i kao da odmah zaboravlja. – Slušaj, reci mi: čime si ti nju? Nožem? Onim istim?

– Onim istim...

– Stani još! Želim te pitati, Parfene... mnogo ću te pitati, o svemu... ali najbolje je, ti mi odmah reci od samog početka, da ja znam jesi li je kanio ubiti prije moje svadbe, prije vjenčanja, na crkvenim vratima, nožem? Jesi li kanio ili nisi?

– Ne znam jesam li kanio ili nisam... odgovori Rogožin suho, kao da se malo i začudio pitanju i ne shvaća ga.

– Nisi nikad nosio sa sobom u Pavlovsk nož?

– Nikad nisam nosio. O nožu ti mogu samo ovo reći, Lave Nikolajeviču – nadoveže on pošto je šutio. – Izvadio sam ga jutros iz zaključane ladice, jer sve je bilo jutros, o četvrtom satu. Vazda mi je bio u knjizi... I... i.... i evo što mi je još čudno: nož se zabo sasvim na palac i pol... ili čak na dva palca... baš ispod lijeve dojke... a krvi je isteklo samo na košulju nekako pola žlice, nije bilo više...

– To, to, to – pridigne se odjednom knez, strahovito uzrujan – to, to ja znam, to sam ja čitao... to se zove nutarnje krvarenje... Događa se da ne bude ni kapi. To je kad se pogodi ravno u srce...

– Stani, čuješ li? – naglo ga pretrgne Rogožin i uplašen sjedne na postelji. – Čuješ li?

– Ne čujem – izgovori knez isto tako naglo i uplašen, gledajući Rogožina.

– Hoda! Čuješ li? U dvorani...

Obojica stanu slušati.

– Čujem – prošapće knez čvrsto.

– Hoda?

– Hoda.

– Da zatvorimo vrata, ili da ostanu ovako?

– Treba zatvoriti...

Zatvoriše vrata i opet legnu. Dugo su šutjeli.

– Ah, da! – prošapće odjednom knez onim prijašnjim uzrujanim i naglim šaptom, kao da je opet uhvatio misao i strašno se boji da je ne bi ponovo izgubio, pa i odskoči na postelji. – Da... a ja sam htio... one karte! Karte... Ti si se, kažu, kartao s njom?

– Kartao sam se – reče Rogožin nakon časka šutnje.

– A gdje su... karte?

– Evo karata... – izgovori Rogožin, pošto je šutio još dulje. – Evo...

Izvadi iz džepa upotrebljavanu igru karata, zamotanu u papir, i pruži je knezu. Knez je uzme, no u nekoj nedoumici. Novo, tužno i nemilo čuvstvo stisnulo mu srce; u jedan je mah razumio da u taj čas, pa i odavno već, sve ne govori o onome o čemu bi trebalo govoriti, i sve ne radi ono što bi trebao raditi te ove karte, koje drži u rukama i tako im se razveselio, neće sada pomoći ničemu, ničemu. Ustane i pljesne rukama. Rogožin je ležao nepomičan i kao da nije ni čuo ni vidio njegovu kretnju; ali oči su mu žarko blistale u mraku i sasvim su bile otvorene i nepomične. Knez sjedne na stolicu i stane ga gledati u strahu. Prođe otprilike pola sata; odjednom Rogožin glasno i odrješito poviče i zahihoće, kao da je zaboravio da treba šaptom govoriti: – Oficira onoga, oficira... sjećaš se kako je na glazbi opalila onoga oficira, sjećaš li se, ha-ha-ha! I još je kadet... kadet... kadet priskočio...

Knez skoči sa stolice u novom strahu. Kad se Rogožin stišao (a stišao se naglo), nagne se knez tiho prema njemu, sjedne do njega i stane ga promatrati, teško dišući, a srce mu jako kucalo. Rogožin nije okretao k njemu glavu i kao da je čak i zaboravio na njega. Knez je gledao i čekao; vrijeme teklo, počinjalo svitati. Rogožin je rijetko i iznenada započinjao mrmljati, glasno, oštro i bez veze; uzvikivao je i udarao u smijeh; knez mu je onda pružao svoju drhtavu ruku, tiho mu je dodirivao glavu, kosu, milovao ih i milovao mu obraze... ništa mu drugo nije mogao učiniti! I sam je opet stao drhtati i opet kao da su mu se odjednom oduzele noge. Neko sasvim novo čuvstvo morilo mu je srce beskrajnim jadom. Dotle se sasvim razdanilo; naposljetku je prilegao na jastuk, gotovo sasvim već iznemogao i očajan, i pritisnuo lice uz blijedo, nepomično lice Rogožinovo; suze su mu tekle iz očiju Rogožinu na obraze, ali možda onda nije više ni osjećao svojih vlastitih suza i nije već ni znao za njih...

Barem, kad su nakon mnogih sati otvorili vrata i ljudi ušli, zatekoše ubojicu u potpunoj nesvijesti i vrućici. Knez je sjedio kraj njega nepomičan na posteljini i tiho je, svaki put kad bi bolesnik zaviknuo ili zatlapio, brže prolazio drhtavom rukom po kosi mu i po obrazima, kao da ga mazi i miri. Ali nije ništa više razumio što su ga pitali, i nije prepoznavao ljude koji su ušli i okružili ga. I da je sada došao iz Švicarske i sam Schneider da vidi svoga bivšeg učenika i pacijenta, i on bi, kad bi se sjetio onoga stanja u kojem je knez bivao katkad za prve godine svoga liječenja u Švicarskoj, samo mahnuo rukom i rekao kao i onda: »Idiot!«

XII
Završetak
Učiteljica je dojurila u Pavlovsk, došla ravno k Darji Aleksejevnoj, usplahirenoj od jučerašnjeg dana, ispripovijedala joj sve što je znala i sasvim je uplašila. Obje dame odluče odmah stupiti u vezu s Lebedevim, koji se također uzrujao, kao s prijateljem stanarovim i domaćinom. Vjera Lebedeva priopćila im je sve što je znala. Prema Lebedevljevu savjetu, odluče se sve troje otputiti u Petrograd i da što prije prepriječe ono »što se veoma lako može dogoditi«. Na taj se način dogodilo da je već sutradan oko jedanaest sati prijepodne Rogožinov stan otvoren u prisutnosti policije, Lebedeva, dama i brata Rogožinova, Semjona Semjonoviča Rogožina, koji je stanovao u zasebnom krilu u toj kući. Uspjehu je pripomogao najviše iskaz vratarov da je sinoć vidio Parfena Semjonoviča kako je uza stube ušao s gostom i nekako kradom. Nakon toga iskaza nisu se više skanjivali provaliti vrata koja se na zvonjenje nisu otvarala.

Rogožin je pretrpio upalu mozga, koja je potrajala dva mjeseca, a kad je ozdravio, istragu i sud. Sve je iskazivao otvoreno točno i sasvim valjano, te je i knez odmah od početka oslobođen svake sumnje. Rogožin je bio šutljiv za sve vrijeme svoje parnice. Nije proturječio svojemu vještom i rječitomu odvjetniku, koji je jasno i logično dokazivao da je zločin što je izvršen posljedica upale mozga koja je započela još dugo prije zločina, od okrivljenikove ogorčenosti. Ali nije ništa sam dometnuo za potvrdu tom mišljenju, nego je, kao i prije, jasno i točno potvrdio sve i najsitnije pojedinosti izvršenoga zlodjela i sjetio ih se. Osuđen je uz olakotne okolnosti na robiju u Sibiru, na petnaest godina, a osudu je saslušao kruto, bez riječi i »zamišljen«. Sav njegov golemi imetak, osim nekog, razmjerno jako malog dijela što ga je potratio iz početka bančenjem, dopao je njegovu bratu Semjonu Semjonoviču, na njegovo veliko zadovoljstvo. Starica Rogožina živi i dalje na svijetu i kao da se katkada sjeća miljenika sina Parfena, ali se ne sjeća jasno: Bog je izbavio njezin um i srce da ne zna za strahotu koja je snašla njezin tužni dom.

Lebedev, Keller, Ganja, Pticin i mnoga druga lica iz naše pripovijesti žive kao i prije, malo su se promijenili i nemamo gotovo ništa reći o njima. Ipolit je umro grozno uzbuđen i malo prije nego što je očekivao, koja dva tjedna nakon smrti Nastasje Filipovne. Kolju je silno potreslo sve što se dogodilo; on se napokon zbližio s majkom. Nina Aleksandrovna boji se za njega da je turoban, a to ne priliči njegovim godinama; od njega će možda biti ozbiljan čovjek. Između drugoga, njegovim se donekle nastojanjem uredio i dalji udes knežev: odavno je on već između svih lica što ih je upoznao u posljednje vrijeme odlikovao Jevgenija Pavloviča Radomskoga; prvi je otišao k njemu i ispripovijedao mu sve potankosti o događaju što se zbio, a on ih je znao, i o kneževu sadašnjem stanju. Nije se prevario: Jevgenij je Pavlovič uzeo vrlo žarko sudjelovati u udesu nesretnoga »idiota«, te je po njegovu staranju i brizi dospio knez opet u Švicarsku i smješten je u Schneiderov zavod. I sam Jevgenij Pavlovič, koji je otputovao u inozemstvo i kani veoma dugo poživjeti u Europi te otvoreno naziva sebe »sasvim suvišnim čovjekom u Rusiji« – pohađa svoga bolesnoga prijatelja kod Schneidera prilično često, barem jedanput u nekoliko mjeseci; ali se Schneider sve više i više mršti i klima glavom; nagovještava potpuno rastrojstvo umnih organa; ne govori još sigurno o neizlječivosti, ali se daje na najžalosnije aluzije. Jevgenij Pavlovič žali to jako u srcu, a da on ima srca, dokazao je već time što dobiva pisma od Kolje, pa i odgovara katkad na njih. No osim toga se doznala još jedna neobična crta njegova karaktera, a kako je ta crta lijepa, požurit ćemo je prikazati: nakon svakoga posjeta u Schneiderovu zavodu šalje Jevgenij Pavlovič, osim Kolji, još i pismo jednomu licu u Petrograd, s najpodrobnijim i najsimpatičnijim razlaganjem o stanju kneževe bolesti u tom času. Osim najsmjernije izjave o odanosti, započinju se u tim pismima javljati katkad (i sve češće i češće) neka otvorena tumačenja pogleda, pojmova, čuvstava – jednom riječju, započinje se javljati nešto nalik na prijateljske i bliske osjećaje. To lice koje je u prepisci (premda ipak prilično rijetkoj) s Jevgenijem Pavlovičem, i toliko je steklo njegovu pažnju i štovanje, Vjera je Lebedeva. Nikako nismo mogli točno doznati na kakav su način nastale te veze; nastale su, dakako, povodom one iste zgode s knezom, kad je Vjeru Lebedevu toliko morio jad da se čak i razboljela, ali uz kakve je potankosti nastalo poznanstvo i prijateljstvo, ne znamo. A spomenuli smo ta pisma najviše stoga što u nekima od njih ima vijesti o obitelji Jepančinih, i što je glavno, o Aglaji Ivanovnoj Jepančinoj. O njoj je javljao Jevgenij Pavlovič u jednom prilično zbrkanom pismu iz Pariza da se nakon kratke i neobične sklonosti prema nekom emigrantu, poljskom grofu, udala odjednom za njega, protiv volje svojih roditelja, koji su naposljetku pristali, no samo zato što je prijetio nekakav neobičan skandal. Zatim je, gotovo nakon šutnje od pola godine, Jevgenij Pavlovič izvijestio svoju korespondenticu, opet u dugom i potankom pismu, da se za svoga posljednjega dolaska profesoru Schneideru, u Švicarskoj, sastao kod njega sa svim Jepančinima (razumije se, osim Ivana Fjodoroviča koji je radi poslova ostao u Petrogradu) i s knezom Ščerbackim. Sastanak je bio čudan; Jevgenija su Pavloviča dočekali svi s nekim oduševljenjem; Adelaida i Aleksandra sudile su čak nekako da mu moraju zahvaliti za njegovu »anđeosku brigu za nesretnoga kneza«. Lizaveta je Prokofjevna zaplakala od svega srca kad je ugledala kneza u bolesnom i jadnom stanju. Čini se da su mu sve već oprostili. Knez je Ščerbacki izrekao tom prilikom nekoliko zgodnih i pametnih istina. Jevgeniju se Pavloviču učinilo da se on i Adelaida nisu još sasvim združili, ali da su svi izgledi da će se vatrena Adelaida sasvim dobrovoljno i srdačno pokoriti umu i iskustvu kneza Ščerbackog. Uz to su strašno djelovala na nju i iskustva što ih je pretrpjela obitelj, a najviše posljednja zgoda s Aglajom i emigrantom grofom. Sve od čega je drhtala obitelj, kad je tomu grofu dala Aglaju, sve se obistinilo već za pola godine, i još se pridružila takva iznenađenja o kojima nisu ni sanjali. Izašlo je na vidjelo da taj grof i nije grof, a ako i jest emigrant zaista, to je s nekom mračnom i dvoličnom historijom. Očarao je Aglaju neobičnom plemenitošću svoje duše, izmučene jadom za domovinom, i toliko ju je očarao da je još prije udaje postala članica nekog inozemnog odbora za uspostavu Poljske i osim toga dopala u katoličku ispovjedaonicu nekog znamenitog patera, koji je zavladao njezinim umom do fanatizma. Golemi grofov imutak, o kojem je on Lizaveti Prokofjevnoj i knezu Ščerbackom prikazivao gotovo neoborive podatke, pokazalo se da i ne postoji. Štoviše, otprilike pola godine nakon svadbe uspjeli su grof i njegov prijatelj, znameniti ispovjednik, sasvim zavaditi Aglaju s njezinom obitelji, tako da je nekoliko mjeseci uopće nisu viđali... Jednom riječju, mnogo bi se moglo pripovijedati. No Lizaveta Prokofjevna, kćeri njezine, pa i knez Ščerbacki, toliko su se već bili uplašili svega toga »terora«, da su se bojali i spominjati neke stvari u razgovoru s Jevgenijem Pavlovičem, premda su znali da on i bez njih dobro zna povijest posljednjih zanosa Aglaje Ivanovne. Jadna Lizaveta Prokofjevna htjela bi u Rusiju, a kako kaže Jevgenij Pavlovič, kritizirala mu je sve u tuđini žučljivo i pristrano: »Nigdje ne znaju dobro ispeći kruh, zimi se smrzavaju kao miševi u podrumu«, govorila je. »Barem sam se evo ovdje kraj toga jadnika naplakala ruski«, nadovezala je, uzbuđena pokazujući kneza koji je uopće nije ni prepoznao. »Dosta je tih zanosa, treba i razboru poslužiti. I sve to, i sva ta tuđina, i sva ta Europa, sve je to puka fantazija, i svi smo mi u inozemstvu puka fantazija... pamtite moju riječ, vidjet ćete i sami!«, završila je gotovo gnjevno, rastajući se s Jevgenijem Pavlovičem.

 PRVI DIO
 

 

 

I

 

Na početku mjeseca srpnja, po neobično toplom vremenu, pred veče, iziđe neki mladić na ulicu iz svoje sobice, koju je bio unajmio kod stanara u S-skoj uličici[1], te krene polagano, kao da se skanjuje, prema K-nu mostu.[2]

Sretno je izbjegao susret sa svojom gazdaricom na stepenicama. Njegova sobica nalazila se pod samim krovom visoke četvorokatnice i ličila više na ormar nego na stan. Gazdarica pak, koja mu iznajmljivaše tu sobu s objedom i poslugom, stanovala je jedan kat niže, u zasebnu stanu, pa kad god bi izlazio na ulicu, morao bi svakako proći kraj gazdaričine kuhinje, koja je gotovo uvijek bila širom otvorena na stubište. I svaki put, kad god bi ovud prolazio, mladića bi podilazilo neko bolno, strašljivo čuvstvo, kojega se stidio i zbog kojeg se mrštio. Dužan je gazdarici i kosom na glavi, te ga je strah da se ne sretne s njom.

Nije on bojažljiv i zastrašen, nego baš obratno; no odnekoga je vremena bio u razdražljivu i napetu stanju, koje je ličilo na hipohondriju. Toliko se zadubao u samoga sebe i usamio, da se bojao čak svakoga susreta, a ne samo susreta s gazdaricom. Ubila ga siromaština, ali ga je ta tjeskoba u posljednje vrijeme prestala tištiti. Svojim svakidašnjim poslovima sasvim se prestao baviti i nije htio da se bavi. U stvari se on nikakve gazdarice nije bojao, ma što mu god ona spremala. Ali zastajati na stubama, slušati kojekakve gluposti o dnevnim tricama, koje ga se ništa ne tiču, sve to navaljivanje, da plati, sve te prijetnje, pritužbe i usto se još sam izvlačiti, ispričavati se, lagati, - ta bolje je šmugnuti niz stube kao mačka i izmaći, da te nitko ne vidi.

Međutim, ovoga puta, bojazan od susreta sa svojom vjerovnicom prenerazi čak i njega samoga, kad je izišao na ulicu.

"Na ovakvo djelo hoću da se odvažim, a ovamo se bojim takvih sitnica!" pomisli on s čudnim smiješkom. - "Hm!... da... sve je u rukama čovjeka, a uvijek mu izmakne ispred nosa, jedino zbog plašljivosti... takav je već aksiom... Zanimljivo je, čega se ljudi najviše boje? Novoga koraka, nove vlastite riječi boje se oni najviše... Uostalom ja brbljam previše. Zato i ne radim ništa, jer brbljam. No možda je i ovako: zato brbljam, jer ništa ne radim. Naučio sam se brbljati za ovih posljednjih dana, ležeći dane i noći u kutu i premišljajući... o tricama i kučinama. No, zašto ja sada idem? Zar sam ja sposoban za to? Zar je to ozbiljno? Nimalo nije ozbiljno. Tako, fantazirajući, sam sebe tješim; igrarije! Pa da, možda i jesu igrarije!"

Na ulici je vladala strašna žega, a usto i zapara, tišina, posvuda vapno, skele, opeke, prašina i onaj osobiti ljetni smrad, tako poznat svakom Peterburžaninu, koji nije kadar unajmiti ljetnikovac, - sve je to u jedan mah potreslo mladiću i onako već rastrojene živce. Oduran zadah iz krčama, kojih baš u ovom dijelu grada ima sva sila, i pijanci, koje je svaki čas sretao, iako bijaše radno vrijeme, popunjavali su gadan i tužan kolorit slike. Osjećaj silnog gađenja pojavi se na trenutak na finim crtama mladićevim. Uzgred budi rečeno, bijaše on osobito lijep, krasnih tamnih očiju, tamnoplave kose, viši od srednjega rasta, vitak i stasit. No nabrzo zapadne u duboku zamišljenost, skoro kao u neku otupjelost, te je hodao ne primjećujući više ništa oko sebe, a i ne želeći da išta primjećuje. Pokatkad bi samo promrmljao štogod sam sebi, jer bijaše naučan na monologe, što je sada priznavao sam sebi. U taj čas bio je i svjestan, da mu se misli povremeno brkaju i da je jako slab: već je drugi dan, kako nije skoro ništa jeo.

Tako je bijedno bio odjeven, da bi se drugi čovjek, čak i naviknut, ustručavao, da po bijelu danu izlazi na ulicu u takvim dronjcima. Uostalom, ova je gradska četvrt bila takva, da je tu bilo teško nekoga začuditi odjećom. Sjennaja ploščad (Sijenski trg) u blizini, silesija poznatih krčmi, i ponajviše cehovsko, zanatlijsko stanovništvo, zbijeno po tim središnjim peterburškim ulicama i uličicama, zašarene ponekad opću panoramu takvim likovima, da bi gdjekad pri susretu s nekom spodobom bilo neobično i začuditi se. No u mladićevoj se duši nagomilalo već toliko zlobnog prezira, da se on uza svu svoju, gdjekad jaku mladu osjetljivost, nije ni najmanje stidio svojih prnja na ulici. Drugačije je bilo, kad se sretne s kojim znancem, ili s pređašnjim drugovima, s kojima se uopće nije volio sretati... Ali kad su taj čas, bogzna zašto i kuda, provezli ulicom pijanca u ogromnim taljigama, u koja je bio upregnut golem teretni konj, i pijanac mu na prolasku iznenada doviknuo: "Ej ti, njemački klobučaru!" i razderao se u sav glas, pokazujući na njega rukom, - mladić naglo zastane i grčevito zgrabi svoj šešir. Bio je to visok, okrugao, Zimmermanov šešir, ali već posve iznošen, izlinjao, izrupčan i izmrljan, bez oboda i sasvim nepodobno naheren. Ali ga nije prožimao stid, nego sasvim drugo čuvstvo, nalik na zaplašenost.

- Ja sam to i znao! - šaptao je zbunjen. - Tako sam i mislio! To je najgadnije! Evo ovakva nekakva glupost, ma kakva tričava sitnica može da pokvari svu zamisao! Jest, suviše je primjetljiv šešir... Smiješan, pa zato i primjetljiv... Uz moje dronjke treba svakako kapa, kakvagod pljosnata pogača, a ne ova nakaza. Nitko ne nosi ovakav šešir, primijetit će me na vrstu[3] daleko i zapamtiti... glavna stvar, zapamtit će onda, i eto dokaza. Treba tu biti što neprimjetljiviji... Sitnice, sitnice, glavna su stvar!... Te sitnice i upropašćuju vazda i sve...

Put mu nije bio dalek; znao je dapače, koliko ima koračaja od vrata njegove kuće; upravo sedam stotina trideset. Jedanput ih je izbrojio, dok je bio duboko zamišljen. U ono doba nije još ni sam vjerovao tim svojim sanjama i samo se je uzrujavao zbog njihove drske, ali zamamne smionosti. Ali sada, nakon mjesec dana, započinjao je to drugačije posmatrati, te je uza sve čangrizave monologe o svojoj nemoći i neodlučnosti privikao da "drsku" sanju i preko volje smatra već podhvatom, premda još vazda nije vjerovao sam sebi. Sada je dapače krenuo, da izvrši pokus svoga pothvata i na svakom mu je koraku uzrujanost bivala sve jača i jača.

Srce mu je zamiralo i živci drhtali, kad se je približio golemoj kući, koja je jednom stranom gledala na kanal[4], a dugom na S-u[5] ulicu. Kuća se sastojala od samih malih stanova i bila nastanjena svakakvim obrtnicima, krojačima, bravarima, kuharicama, različitim Nijemcima, djevojkama, koje žive od svog tijela, malim činovnicima, i sve tako. Na obadvoja vrata i kroz obadva dvorišta u kući sve vrvi svijet, što ulazi i izlazi. Služe ondje tri ili četiri pazikuće. Mladić se obraduje, što nije sreo nijednoga, te šmugne neopažen kroz vrata i odmah nadesno uz stube. Stube su bile mračne i uzane, "sporedne", no on je sve to već znao i proučio, te mu se je cio taj smještaj sviđao: u ovakvoj tami nije čak ni radoznao pogled opasan. "Ako se već sada ovako bojim, što bi tek bilo, kad bi se zaista desilo da se prihvatim samoga posla?..." pomisli on i nehotice, već na trećem katu. Tamo mu zakrče put neki isluženi vojnici, nosači, koji su iz nekoga stana iznosili pokućstvo. Znao je otprije, da u tom stanu stanuje neki činovnik Nijemac s porodicom: "Taj se Nijemac dakle seli sada, te je u trećem katu na tim stubama, na tom koridoru, nastanjen jedini staričin stan; to je dobro za svaki slučaj..." pomisli on opet i zazvoni na staričinu stanu. Zvonce zvekne slabo, kao da nije od mjedi, nego od lima. Po ovakvim malim stanićima u tim kućama skoro su samo ovakva zvonca. Bio je već zaboravio zvuk toga zvončića, i sada kao da mu je taj neobični zvek ujedanput nešto napomenuo i jasno predočio... Toliko mu oslabiše taj mah živci, da je zadrhtao. Za čas se vrata nešto malo odškrinuše: stanarka ogledavaše kroz otvor došljaka s očitim nepovjerenjem i samo su joj se vidjele iz mraka očice, kako sjaju. No kad je smotrila, da je u koridoru mnogo svijeta, ohrabri se i otvori vrata širom. Mladić prekorači prag i uđe u mračno predsoblje, pregrađeno pregradom, za kojom se nalazila malena kuhinja. Starica je šuteći stajala pred njim i gledala ga, kao da ga pita. Bijaše to sitna, suha baka od šezdeset godina, oštrih zlobnih očica, malog, šiljatog nosa, gologlava. Plavušna, prosijeda kosa bijaše dobro namazana uljem. Oko tankoga otegnutoga vrata, koji je ličio na kokošju nogu, omotala je neku flanelsku krpu, a o ramenima joj visi, usprkos žegi, krznen pršnjak, sav iskrzan i požutio. Starica je pokašljivala i ječala. Mladić ju je jamačno pogledao nekim osobitim pogledom, jer u njenim očima sine iznenada ono pređašnje nepovjerenje.

- Raskoljnjikov, student, bio sam kod vas pred mjesec dana, - promrmlja brže mladić i malo se pokloni, jer se je sjetio, da treba biti prijazniji.

- Sjećam se, baćuška, jako se dobro sjećam, da ste bili tu, - progovori starica razgovijetno, ne skidajući kao ni dosad s njegova lica svoj upitni pogled.

- Evo dakle... opet dođoh po isto onakvu poslu... - nastavi Raskoljnjikov, ponešto zbunjen i začuđen staričinom nepovjerljivošću.

"Uostalom, možda je ona vazda takva, a ja to nisam onda primijetio", pomisli on nevoljko se osjećajući.

Starica pošuti, kao da premišlja, a onda se ukloni s puta, te pokaže na sobna vrata i reče, propuštajući gosta:

- Uđite, baćuška!

Mala soba, sa žutim tapetama, geranijima i muslinskim zastorima na prozorima, u koju je ušao mladić, bijaše taj čas osvijetljena suncem na zalazu. "I onda će sigurno isto ovako svijetliti sunce!..." sine Raskoljnjikovu nenadano u glavi i on ogleda brzim pogledom sve u sobi, da, koliko može, prouči i zapamti razmještaj. No u sobi nije bilo ništa osobito. Pokućstvo i pod bili su otrti, da su sjali; sve se blistalo. "Lizavetin s ogromnim ispupčenim drvenim naslonom, okruglog stola ovalna oblika pred divanom, toaletnog stola s ogledalom kraj zida između prozora, stolica pokraj zidova, i dvije tri jeftine slike u žutim okvirima, koje prikazuju njemačke gospođice s pticama u rukama, - bijaše to sve pokućstvo. U kutu pred malom ikonom gorjelo je kandilo. Sve je jako čisto; i pokućstvo i pod bili su otrti, da su sjali; sve se blistalo, "Lizavetin posao", pomisli mladić. U svemu stanu nema ni trunka prašine. "U pakosnih starih udovica nalazi se ovakva čistoća", nastavi sam sebi Raskoljnjikov i pogleda radoznalo ispod oka na cicani zastor pred vratima u drugu malu sobicu, gdje stoji staričina postelja i komoda, i kamo on nije još nikada zavirio. Sav se stan sastojao od te dvije sobe.

- Što je po volji? - progovori starica oštro, kad je ušla u sobu, stala kao i prije pravo pred njega, te mu se zagledala ravno u lice.

- Zalog sam donio, evo!

I on izvadi iz džepa star, pljosnat, srebren sat. Na zaklopcu s naličja bio je naslikan globus. Lanac je bio od čelika.

- Ta i pređašnjemu je vašemu zalogu već rok. Još prekjuče je protekao mjesec.

- Platit ću vam kamate još za mjesec dana; strpite se!

- Kako me volja bude, baćuška, ili da se strpim, ili da vašu stvar prodam odmah sada.

- Koliko dajete za sat, Aljona Ivanovna?

- Koješta donosiš, baćuška; ne vrijedi skoro ništa. Za prsten sam vam posljednji put dala dvije banke, a možeš i nov kupiti kod zlatara za rubalj i po.

- Dajte mi četiri rublja, ja ću ga iskupiti, očev je. Ja ću naskoro dobiti novaca.

- Rubalj i po kamate unaprijed, ako hoćete.

- Rubalj i po! - zavikne mladić.

- Od volje vam.

I starica mu opet pruži sat. Mladić ga uze i toliko se rasrdi, da je već htio otići, ali se odmah predomisli, jer se sjetio, da nikuda više ne može i da je došao zbog nečeg drugoga. - Dajte! - reče on otresito.

Starica se maši u džep po ključeve i ode za zastore u drugu sobu. Mladić ostane sam nasred sobe, te stane radoznalo prisluškivati i smišljati. Čuo je, kako je otključala komodu. "Sigurno gornju ladicu", pomisli. "Ključeve ona nosi dakle u desnom džepu... Svi su nanizani na jednom čeličnom kolutiću... A tamo ima jedan ključ, triput veći od svih drugih, sa zupčatom bradom, a taj naravno nije od komode... Ima dakle još nekakva škatulja, ili kovčeg... To je zanimljivo... Na kovčezima su svagda takvi ključevi... Uostalom, kako je sve to podlo..."

Starica se vrati.

- Evo, baćuška: na rubalj deset kopjejaka mjesečno, za rubalj i po imate dakle da platite unaprijed petnaest kopjejaka za mjesec dana unaprijed. I još za dva pređašnja rublja dužni ste po istom računu dvadeset kopjejaka unaprijed. Svega dakle trideset i pet. Dobivate sada svega za vaš sat rubalj i petnaest kopjejaka. Evo vam.

- Što! Zar samo rubalj i petnaest kopjejaka!

- Upravo toliko.

Mladić se ne htjede prepirati, nego primi novce. Gledao je staricu i nije se žurio, da ode, kao da bi htio još nešto da rekne ili učini, ali kao da i sam ne zna, što zapravo...

- Ja ću vam, Aljona Ivanovna, ovih dana donijeti možda još jednu stvar... srebrnu... lijepu... dozu za cigarete... dok je dobijem opet od prijatelja.

Zbuni se i zašuti.

- No, onda ćemo govoriti, baćuška.

- Zbogom... A vi ste uvijek sami kod kuće, sestrice vaše nema? - zapita on, što god je mogao slobodnije, kad je izlazio u predsoblje.

- A što će vam ona, baćuška?

- Pa ništa. Samo sam zapitao. A vi odmah... Zbogom, Aljona Ivanovna!

Raskoljnjikov iziđe sav zbunjen. Zbunjenost mu je sve rasla te rasla. Kad je silazio niz stube, nekoliko se puta čak zaustavio, kao da ga je nešto iznenada zaprepastilo. A naposljetku, već na ulici, uzvikne:

"Oh, Bože, kako je sve to odurno! Ta zar ja, zar ja... ne, to je besmislica, gadarija! - priklopi on odrešito. - I kako mi je takva strahota mogla i pasti na pamet? Evo, za kakvu je prljavštinu prikladno moje srce! Ta to je nadasve prljavo, gnusno, gadno, gadno!... A ja cio mjesec dana..."

Ali nije mogao ni riječima, ni usklicima da iskaže svoju uzbuđenost. Čuvstvo beskrajne odvratnosti, što ga je započelo gušiti i stezati mu srce još onda, kad je išao k starici, toliko je sada ojačalo i tako mu se jasno predočilo, da nije znao, kamo bi se djeo od jada. Teturao je po pločniku, kao da je pijan, nije primjećivao prolaznike i sudarao se s njima, a snašao se istom u drugoj ulici. Ogleda se i opazi, da stoji pred krčmom, u koju se ulazi s pločnika niz stube, u podrum. Baš taj čas su izlazila na vrata dva pijanca i, jedan drugoga podupirući i psujući, penjala se na ulicu. Raskoljnjikov bez duga premišljanja siđe odmah dolje. Nikada nije dosad ulazio u krčme, no sada mu se vrtjelo u glavi, a žeđa ga je palila i morila. Prohtjelo mu se, da se napije hladna piva, tim više, što je nenadanu svoju slabost pripisivao i tomu, što je bio gladan. Sjedne u mračan i prljav ugao za ljepljiv stolić, naruči pivo i pomamno iskapi prvu čašu. Odmah mu odlane i misli mu se razvedre. "Sve je to besmislica", reče on, nadajući se, "ta čemu sam se ja i zbunio! To je samo tjelesno neraspoloženje. Samo jedna čaša piva, komadić dvopeka, - i za čas ti se okrijepio um, razvedrila misao, učvrstile nakane! Pi, kako je sve to sićušno i..." Ali unatoč tomu prezirnom otpljuvavanju gledao je već veselo, kao da je iznenada zbacio neko užasno breme, te prijaznim pogledom ogleda prisutne. No i u taj je čas nejasno slutio, da je sva ta sklonost prema nečem boljem bila također nezdrava.

U taj čas je u krčmi ostalo malo ljudi. Osim ona dva pijanca, koje je sreo na stubama, izašla je za njima odjednom cijela rulja od pet ljudi, s djevojkom i s harmonikom. Kad odoše, nastane tišina i bi nekako prostrano. Preostadoše: jedan čovjek uz pivo, pripit, ali samo malo, naoko građanin, a i njegov drug, debeo, golem, u sibirci,[6] sijede brade, pijan pijancat, koji je drijemao na klupi, a pogdjekada, naglo, kao iza sna širio ruke, pucketao prstima i potresao gornjim tijelom, ali nije ustajao s klupe, pjevuckajući kakvugod besmislicu, naprežući se, da se dosjeti stihova, kao na primjer:

 

Svu godinu ženu milovao,
Svu go-di-nu že-nu mi-lo-vao...

 

Ili opet iznenada, kad se probudi:

 

Po Pisarskoj ulici on zađe,
Staru svoju ljubavnicu nađe...

 

Ali nitko nije učestvovao u njegovoj sreći: šutljivi drug njegov promatrao je dapače to praskanje neprijateljski i nepovjerljivo. Bio je tu još jedan čovjek, po izgledu nalik na otpuštena činovnika. Sjedio je odvojeno, kraj svoje čaše, pogdjekada pijuckao i promatrao uokolo. I on kao da je bio u nekom uzbuđenju.

 

 

 

II

 

Raskoljnjikov nije bio navičan na svjetinu, a kako je već rečeno, uklanjao se je svakom društvu, pogotovo u posljednje vrijeme. No sada ga najedanput nešto privuklo k ljudima. Kao da se u njemu događalo nešto novo, a u isti ga mah zaokupila neka žudnja za ljudima. Za ovo mjesec dana neprestanoga jada svojega i mračne uzbuđenosti iznemogao je toliko, te je željan, da makar na čas odahne u drugom svijetu, ma kakav to svijet bio, i tako je on, uza svu prljavštinu u ovoj krčmi, bio tu zadovoljan.

Krčmar je bio u drugoj sobi, ali je često ulazio u glavnu sobu, silazeći u nju odnekuda niz stube, pri čemu su se ponajprvo pomaljale njegove gizdelinske, ulaštene čizme s velikim crvenim suvratcima. Na njemu je bio kaputić i strašno uprljani, crni atlasni prsluk, ovratnika nije imao, a lice mu je bilo premazano uljem, poput željezne brave. Za pregratkom je bio dječak od četrnaest godina, a bio je još jedan mlađi dječak, koji je donosio ono, što se naruči. Stajali su tu izrezani krastavci, crni dvopek i iskalana riba; sve je to jako gadno zaudaralo. Zrak je gušio, muka je bila sjedjeti ovdje, a sve je bilo tako prožeto vinskim zadahom, da ti se čini, kao da se od toga samoga zraka možeš opiti za pet časaka.

Dešava se, da se sastanemo s ljudima, koje i ne poznajemo, i za koje se počinjemo zanimati od prvoga pogleda, nekako odjednom, iznenada, prije no što izustimo i jednu riječ. Baš ovakav dojam učinio je na Raskoljnjikova onaj gost, što je sjedio podalje i naličio na otpuštena činovnika. Mladić se je kasnije nekoliko puta sjećao toga prvog dojma i pripisivao ga dapače slutnji... Neprestano je pogledavao na činovnika, naravno i zato, jer je i ovaj postojano gledao njega, a vidjelo se, da bi i on rado htio zapodjenuti razgovor. Na druge, koji su u krčmi, i na samoga krčmara, gledao je činovnik nekako, kao da je već navikao na njih, pa i s dosadom, a u isti mah i sa sjenkom bahata prezira, kao na ljude nižega položaja i naobrazbe, s kojima nije vrijedno da govori. Bio je to čovjek, koji je prevalio pedeset godina, srednjega stasa, dobro razvijen, prosijed i velike ćele, lica nabuhla od neprestanoga pijančenja, žuta, dapače zelenkasta, i nabreklih vjeđa, iza kojih su sjale, kao rupice sitne, ali živahne crvenkaste oči. Ali nešto je u njega bilo jako neobično; u pogledu kao da mu je sjalo oduševljenje, pa i rasudljivost i um, ali u isti mah kao da je podrhtavalo i bezumlje. Odjeven je bio u stari, sasvim razderani crni frak, s kojega su popadala dugmeta. Samo se još jedno nekako drži i njime se on zakopčava, jer očito ne će da se udalji od pristojnosti. Ispod prsluka od nankinga viri mu naprsnik, sav zgužvan, uprljan i poliven. Lice mu je po činovničkom običaju obrijano, no već davno, tako da su već stale izbijati sivkaste dlake. A i u manirima mu ima zaista nešto ozbiljno, činovničko. Ali on je bio uznemiren, razbarušivao kosu, podnimao gdjekad u jadu obadvjema rukama glavu, a poderanim se laktovima opirao na poliveni ljepljivi stol. Naposljetku on uperi pogled u Raskoljnjikova, te progovori glasno i odlučno:

- Da li bih se smio, milostivi gospodine moj, obratiti k vama s jednim pristojnim razgovorom? Jer iako vi niste osobiti na oko, iskustvo moje razaznaje u vama čovjeka naobražena i nenavična na piće. Ja sam i sam svagda cijenio obrazovanost, združenu sa srdačnim čuvstvima, a i osim toga sam ja titularni savjetnik. Marmeladov - tako mi je prezime; titularni savjetnik. Bih li smio znati, jeste li izvoljeli služiti?

- Nisam, ja sam na naukama... - odgovori mladić, donekle začuđen i neobičnim, napirlitanim tonom toga govora, i time, što se onaj baš ovako ravno obratio k njemu. Premda je maločas poželio bio na čas ma kakav dodir s ljudima, sada ga opet, čim mu je uistinu uputio prvu riječ, zaokupi odmah uobičajeno neprijatno i razdražljivo čuvstvo gadljivosti prema svakoj tuđoj osobi, koja se dodiruje ili samo hoće dodirnuti njegove ličnosti.

- Student dakle, ili bivši student! - zavikne činovnik, - tako sam ja i mislio! Iskustvo, gospodine, veliko iskustvo! - I da pohvali sebe, upre prst u čelo. - Bili ste student ili se bavili učenom strukom! A dopustite!

On se pridigne, zatetura, zgrabi svoju staklenicu, čašicu i sjedne do mladića, gotovo nasuprot njemu. Bio je nakresan, ali je govorio jasno i žustro, a samo se pogdjekada bunio i zapinjao u govoru. Raskoljnjikova saleti sav željan, kao da ni on nije mjesec dana govorio ni s kim.

- Gospodine, - započe on skoro svečano, - siromaštvo nije sramota, to je istina. Znam ja, da ni pijanstvo nije vrlina, i te kako da nije. Ali golotinja, gospodine, golotinja je sramota. U siromaštvu čuvate vi još plemenitost prirođenih čuvstava, ali u golotinji to ne može nitko i nikad. Poradi golotinje i ne istjeruju štapom, nego metlom izmeću iz ljudskoga društva, da još uvredljivije bude; i pravo je, jer u golotinji ja sâm sam voljan da vrijeđam sebe. I onda udri piti! Gospodine, prije mjesec dana moju je suprugu istukao gospodin Lebezjatnjikov, a supruga moja nije ovo, što sam ja! Razumijete li? Dopustite, da vas još zapitam, pa bilo jedino od radoznalosti: jeste li vi noćivali na Njevi, u barkama za sijeno?

- Nisam, nisam imao prilike, - odgovori Raskoljnjikov.

- A što?

- No, ja odande dolazim, i već petu noć...

Nalije čašicu, iskapi i zamisli se. I zbilja, na odjeći mu se, pa i u kosi viđalo prionulo sijensko plaće. Bilo je vrlo vjerojatno, da se pet dana nije svlačio ni umivao. Osobito su mu ruke bile prljave, masne, crvene, s crnim noktima.

Njegov razgovor kao da je probudio općenitu, iako slabu pažnju. Dječaci za pregradom stadoše hihotati. Krčmar, čini se, upravo zato da posluša "veseljaka", siđe iz gornje sobe, te sjedne podalje, lijeno, no ozbiljno zjevkajući. Očigledno je da ovdje odavno znaju Marmeladova. A i svoju sklonost za napirlitan govor stekao je valjda otud, što se naučio na česte razgovore s kojekakvim neznancima po krčmama. Ta se navika u gdjekojih pijanaca prevraća u potrebu, a najviše u onih, s kojima kod kuće postupaju oštro i koje ponižavaju. Zato se oni u pijanom društvu svagda trude da steknu opravdanje, a ako može da bude, i poštovanje.

- Veseljače! - progovori krčmar glasno. - A zašto ti ne radiš, zašto vi ne služite, ako ste činovnik?

- Zašto ja ne služim, gospodine, - prihvati riječ Marmeladov, obraćajući se samo Raskoljnjikovu, kao da ga je on to zapitao, - zašto ja ne služim? A zar mene srce ne boli zbog toga, što se ja potucam od nemila do nedraga? Kad je gospodin Lebezjatnjikov prije mjesec dana vlastoručno istukao moju suprugu, a ja ležao pijan pijancat, zar ja nisam patio? Molim vas, mladiću, je li se vama dešavalo... hm!... no, pa da uzalud molite, da vam uzajme novaca?

- Dešavalo mi se... a kako to uzalud?

- Mislim, sasvim uzalud, kad unaprijed znate, da neće ništa biti. Vi eto, na primjer, znate unaprijed i pouzdano, da taj čovjek, taj najdobrostiviji i najkorisniji građanin, ni zašto vama neće dati novaca, jer zašto bi vam, pitam ja, i dao? Ta on zna, da mu ja neću vratiti. Iz milosrđa? No gospodin Lebezjatnjikov, koji prati nove misli, razložio je onomad, da je milosrđe u naše vrijeme dapače naukom zabranjeno, i da se tako radi u Engleskoj, gdje je politička ekonomija. Zašto bi on dao, pitam ja? I eto, znate unaprijed, da neće dati, a ipak vi polazite i...

- Pa zašto da idem? - priklopi Raskoljnjikov.

- Ako nemate kome, ako ne znate kuda više ići! Trebalo bi da svaki čovjek može nekamo otići. Jer nekad ti dođe, da moraš otići bilo kud. Kad je jedinica kći moja prvi put pošla sa žutom ceduljom, i ja sam onda pošao... (jer moja kći živi sa žutom ceduljom gospodine...) - priklopi on usput, nekako usplahireno gledajući mladića. - Ništa, gospodine, ništa! - požuri se da odmah izjavi s očitom mirnoćom, kad su ona dva dječaka za pregradom prasnula, a i sam se krčmar nasmiješio. - Ništa, gospodine! Ne buni me, što klimaju glavom, jer to već svi znaju, i svaka tajna se otkrije; i ja na sve to ne gledam s prezirom, nego sa smirenošću. Neka! Neka! "Evo čovjeka!"[7] Molim vas, mladiću, možete li vi... Ali ne, treba to iskazati snažnije i slikovitije; ne valja dakle: možete li vi, nego usuđujete li se vi, gledajući sada mene, reći i potvrditi, da ja nisam svinja?

Mladić ne odgovori ni riječi!

- No, gospodine, - nastavi govornik ozbiljno i dapače još s jačim dostojanstvom, pošto je sačekao, da prestane hihotanje, koje je opet bilo nastalo u sobi. - No, pa neka sam svinja, a ona neka bude dama! Ja sam životinjskoga lika, a Katerina Ivanovna, supruga moja, naobražena je osoba i po rođenju časnička kći. Neka sam ja i podlac, a ona je i visoka srca i puna čuvstava, oplemenjenih odgojem. A ipak... samo da me ona požali! Gospodine moj, gospodine, ta svaki čovjek treba da ima bar jedno mjesto, gdje bi i njega žalili! A Katerina je Ivanovna doduše velikodušna dama, ali nepravedna. Znam ja doduše i sam, da ona, i kad mi ćubu čerupa, čerupa je jedino što me od srca žali, (jer ona meni, ponavljam bez žaljenja, čerupa ćubu, mladiću, - potvrdi on s dvostrukim dostojanstvom, kad je opet čuo hihotanje), no da me, za boga, bar jedanput... Ali ne! Ne! Sve je to uzalud, i ne vrijedi govoriti!... jer je već često bivalo, što želim, i često su već žalili mene, no... takva je već moja narav, ja sam rođeni skot!

- Svakako! - priklopi krčmar zijevajući.

Marmeladov grune odrešito pesnicom o stol.

- Takva vam je moja narav! Znate li, znate li vi, gospodine moj, da sam ja i njezine čarape propio? Nisam cipele, jer to bi bar nekako odgovaralo običaju, nego čarape, čarape sam njene propio. Rubac njen od kostrijeti propio sam također, ranije poklonjen, njen vlastiti, ne moj; a stanujemo u hladnoj rupčagi, i ona je zimus prozebla i prokašljala, već i krv baca. Sitne djece imamo troje, a Katerina Ivanovna radi od jutra do mraka, trlja i pere i djecu mije, jer na čistoću je navikla od maloće, a prsiju je slabih i naginje na sušicu, i ja to osjećam! Zar da ne osjećam? I što više pijem, to jače osjećam. Zato i pijem, jer u tom piću tražim smilovanja i osjećaja... Pijem, jer hoću dvostruko da trpim!

I on sagne glavu na stol, kao u očajanju.

- Mladiću, - nastavi on, dižući se opet, - na vašem licu čitam nekakav jad. Čim ste ušli, pročitao sam ga i zato sam se odmah obratio k vama, jer kad vam kazujem historiju svojega života, nisam nakan sramotiti sebe pred ovim dangubama, koje i onako sve znaju, nego tražim osjećajna i naobražena čovjeka. Znajte dakle, da je moja supruga odgojena u otmjenom gubernijskom plemićkom institutu, a na završetku je igrala pred gubernatorom i drugim ličnostima, pa je zato dobila zlatnu medalju i pohvalnicu. Medalju... no medalju smo prodali... odavno već... hm!... pohvalnica joj još i danas leži u kovčegu i još ju je nedavno pokazivala gazdarici. S gazdaricom je ona doduše u neprestanim razmiricama, ali je htjela bar pred nekim da se pohvali i da priča o nekadašnjim sretnim danima. I ne kudim ja, ne kudim, jer to joj je jedino i preostalo u uspomenama, a sve je drugo nestalo netragom! Jest, jest, žestoka dama, ponosita i nepokorljiva. Sama pere pod i živi o crnu kruhu, ali ne dopušta, da je se ne poštiva. Zato je i gospodinu Lebezjatnjikovu zamjerila njegovu prostotu, a kad ju je gospodin Lebezjatnjikov radi toga izbio, nije u postelju legla od bubotaka, koliko od osjećaja. Uzeo sam je kao udovicu, s troje djece, sve jedno manje od drugoga. Za prvoga je muža, za pješačkoga časnika, bila pošla iz ljubavi i odbjegla s njim iz roditeljske kuće. Ljubila je muža preko mjere, ali se on prokartao, pao pod sud, te tako i umro. Pod kraj ju je i tukao; ona mu to doduše nije opraštala, što ja u tančine znam i po dokumentima, ali se još i danas sjeća njega sa suzama i mene kori njime, a ja to volim, volim, jer ona bar u uobrazilji gleda svoju nekadašnju sreću... I ostala ona iza njega s tri maloljetna djeteta u dalekom divljem kotaru, gdje sam ja tada bio, i ostala u takvoj očajnoj golotinji, da ni iskazati ne znam, premda sam ja viđao mnogo svakojakih zgoda. A rođaci je se svi odrekli. A i ponosna je bila, preponosna... I eto onda, gospodine moj, onda ja, koji sam isto tako bio udovac i od prve žene imao kćer od četrnaest godina, zaprosim nju, jer nisam mogao da gledam onoliku nevolju. Rasudite i sami, u koliku je bijedu bila zapala, kad je ona, naobražena i valjano odgojena, poznatog imena, pristala, da pođe za mene. Ali je pošla! Plakala je i ridala i ruke lamala, ali je pošla! Jer nije znala ni kud ni kamo. Razumijete li vi razumijete li vi, gospodine, što to znači, kad nemaš više kuda? Ne! To vi još ne razumijete... I cijelu godinu dana vršio sam ja svoju dužnost pošteno i sveto i nisam ni dirnuo ovo, (on upre prstom u staklenicu), jer ja imam osjećaja. No ni tim nisam mogao da ugodim. Onda sam izgubio službu, ali opet nisam svojom krivnjom, nego su promijenili status, i sada sam se latio pića!... Bit će već godinu i po, kako smo naposljetku nakon lutanja i nebrojenih neprilika, stigli u ovu velebnu prijestolnicu, ukrašenu nebrojenim spomenicima. I tu sam ja dobio službu... Dobio i opet izgubio. Razumijete? Razumijete? Sada sam izgubio svojom krivnjom, jer je izbila moja ćud... Stanujemo sada u rupčagi, kod gazdarice Amalije Fjodorovne Lippewechsel, a od čega živimo i čime plaćamo, ne znam. Stanuju tamo i mnogi drugi osim nas... Sodoma je to najgadnija... hm!... da... A dotle mi je odrasla i kći od prve žene, a koliko je ona, kći moja, pretrpjela od maćehe, dok je odrasla, to ću radije prešutjeti. Jer Katerina Ivanovna, premda je puna, prepuna najvelikodušnijih osjećaja, žestoka je i ogorčena i zna izružiti... Jest, gospodine! No čemu da to i spominjem! Odgoja, kako možete i misliti, Sonja[8] nije imala nikakva. Pokušao sam prije četiri godine, da prođem s njom geografiju i svjetsku historiju, no kako nisam ni sam bio osobito vješt, a i nema zgodnih priručnika za to, jer kakve su te knjige, što sam imao... hm! no, ni tih knjiga više nema, pa se tako završila sva nauka. Stali smo kod Kira Perzijskoga. Onda je ona, kad je već odrasla, pročitala nekoliko knjiga romana, i još nedavno je, zahvaljujući gospodinu Lebezjatnjikovu, jednu knjigu, filozofiju od Lewesa[9] - možda je znate? - pročitala s velikim interesom, čak je i nama pročitala na glas neke odlomke: eto to vam je sva njena naobrazba. A sada se ja obraćam k vama, gospodine moj, sam od sebe s privatnim pitanjem: može li po vašem sudu mnogo zaraditi siromašna, a čestita djevojka čestitim poslom?... Petnaest kopjejaka na dan ne će ona, gospodine, zaraditi, ako je čestita i nema osobitoga dara, a i tu se mora svojski upeti! Pa onda državni savjetnik Klopstock, Ivan Ivanovič - možda ste čuli? ne samo da nije sve do danas platio za šivanje pol tuceta holandskih košulja, nego ju je još uvrijedio i otjerao, ustapkao se nogama i nazvao je pogrdnim imenom, jer tobože ovratnik na košulji nije sašiven po mjeri, a usto i koso. A onamo dječica gladuju... A Katerina se Ivanovna ushodala po sobi, lama rukama, a po obrazima joj izbile crvene pjege, kao što vazda biva u toj bolesti. "Živiš, veli, kod nas, ti muktašice, jedeš i piješ i griješ se", a baš puno jede i pije, kad ni djeca nemaju po tri dana kore kruha. Ležao sam ja onda... no, pa što! ležao sam pijan pijancat i čujem, kako govori moja Sonja, (pokorna je ona i glasić je u nje tako krotak... plavka je ona, lice joj je vazda blijedo, mršavo) kaže: "Što, Katerina Ivanovna, zar da se ja latim takva posla?" A Darja Francovna, žena zloduha i policiji predobro poznata, triput je već zapitkivala po gospodarici. "Pa što, - odgovara Katerina Ivanovna podrugljivo, - čemu i čuvati? Baš i jest blago!" Ali nemojte je kriviti, nemojte je kriviti, milostivi gospodine, nemojte je kriviti! Nije to izrečeno pri zdravoj pameti, nego u uzbuđenju, u bolesti i uz plač gladne djece, a i rečeno je više za uvredu, nego baš u pravom smislu... Jer Katerina je Ivanovna već takva karaktera, pa čim se rasplaču djeca, makar i od gladi, ona ih odmah počinje tući. I vidim ja, nekako u šest sati, ustala Sonječka, ogrnula rubac, obukla ogrtač i otišla od kuće, a u devet se sati vratila. Došla i ravno Katerini Ivanovni, pa šuteći položila na stol trideset srebrnih rubalja. Ni riječi nije izustila, niti uzgledala, nego uzela naš veliki, zeleni polusuknen rubac (imamo mi takav zajednički polusukneni rubac) prekrila njime cijelu glavu i lice i legla na postelju, lice okrenula k zidu i samo joj podrhtavaju ramena i cijelo tijelo... A ja, kao i maločas, sve ležim onakav... I vidio sam ja onda mladiću, vidio sam, kako je Katerina Ivanovna, također bez ijedne riječi, pristupila Sonječkinoj posteljici i cijelo veče proklečala do njenih nogu, ljubila joj noge i nije htjela da ustane, a zatim su obadvije zaspale zajedno, zagrljene... obadvije... obadvije... a ja sam... ležao pijan pijancat...

Marmeladov zašuti, kao da mu se je prekinuo glas. Onda odjedanput brzo nalije čašu, ispije i zastenja.

- Otad, gospodine moj, - nastavi on nakon neke šutnje, - otad je zbog jedne nemile zgode i zbog prijave zlobnoga svijeta, čemu je osobito pripomogla Darja Francovna, tobože zato jer joj nismo iskazivali štovanje, koje je pripada, - otad je kći moja, Sofja Semjonovna, morala uzeti žutu cedulju, te poradi toga nije više mogla ostati kod nas. Jer ni gospodarica, Amalija Fjodorovna, nije htjela da dopusti, (a prije je i ona sama pomagala Darji Francovnoj) pa i gospodin Lebezjatnjikov... hm!... Zbog Sonje se je i desio onaj slučaj između njega i Katerine Ivanovne. Isprva je sam oblijetao Sonječku, a onda se ujedanput ponio: "Što, veli, ja, ovakav naobražen čovjek, u jednom stanu da živim s takvom i takvom?" A Katerina Ivanovna ne da, nego brani... pa tako se i izleglo ono... Sada nam Sonječka dolazi najviše u sumrak, pomaže Katerini Ivanovni i donosi, koliko može... Stanuje kod krojača Kapernaumova, na stanu je kod njih, a Kapernaumov je hrom i mucav i sva je njegova nebrojena porodica mucava. I žena mu je mucava... U jednoj sobi stanuju, a Sonja ima za sebe sobu s pregratkom... Hm!... da... Ljuta sirotinja i mucavci... da... Čim sam onda izjutra ustao, obučem ja svoje dronjke, dignem ruke k nebu i krenem k njegovoj preuzvišenosti Ivanu Afanasjeviču. Njegovu preuzvišenost Ivana Afanasjeviča poznajete?... Ne poznajete? No, onda ne znate sveca! To je vosak... vosak, pred licem gospodnjim; kao što se topi vosak!... I rasplakali se dapače, pošto su izvoljeli sve saslušati. "No, veli, Marmeladove, jedanput si ti već prevario moje nade... Uzimam te još jedanput na svoju ličnu odgovornost", - tako su rekli, - "pamti, veli mi, odlazi!" Izljubim mu prah pod nogama, u mislima, a zbiljski ne bi oni ni dopustili, jer su dostojanstvenik i čovjek novih državnih i obrazovanih misli; vratim se kući, a kad rekoh, da sam opet primljen u službu i da dobivam plaću, gospode, što je onda bilo...

Marmeladov zastane opet u silnoj uzbuđenosti. U taj čas uđe s ulice cijela četa pijanaca, već i sada pijanih, a s vrata zaori svirka najmljenog vergla i djetinji, piskutljivi, sedmogodišnji glasić, koji je pjevao "Hutorok"[10]. Nastane graja. Krčmar i posluga zabave se pridošlicama. Marmeladov pak, i ne mareći za njih, nastavi pripovijedati. Činilo se, da je već jako klonuo, ali što se je jače opijao, to je bio govorljiviji. Uspomene na nedavni uspjeh u službi kao da su ga oživjele i odrazile mu se dapače na licu nekim sjajem. Raskoljnjikov ga je pozorno slušao.

- Bilo je to, gospodine moj, prije pet nedjela... Da... Čim su doznale njih dvije, Katerina Ivanovna i Sonječka, gospode, ja kao da sam se preselio u carstvo božje. Nekada ležim kao mrcina, i samo psovke pljušte. A sada obilaze na prstima, djecu mire. "Semjon Zaharič umorio se u službi, odmara se, ps!" Kavom me hrane prije službe, skorup kuhaju! Pravi skorup uzele nabavljati, čujte! A otkud su mi skucale za pristojan mundir, jedanaest rubalja i pedeset kopjejaka, ne razumijem. Cipele, divni naprsnici od pamučna platna, obični mundir, sve za jedanaest i pol rubalja sprtljale one najkrasnije. Vratio se ja sutradan prvi put iz službe, gledam: Katerina Ivanovna priredila dva jela, juhu i suha mesa s hrenom, o čemu nismo dosad ni sanjali. Haljina nema ona nikakvih... ama nikakvih, a sada se udesila, kao da će u goste, odjenula se, i to ne makar kako, jer one znaju iz ničega sve da stvore: očešljaju se, pa ovratnik kakav čisti, narukavnici, i sasvim je druga osoba, pomladila se i poljepšala. Sonječka, golubica moja, pomogla je samo novcima, a meni samoj, veli, ne priliči, da vam sada često dolazim, osim u sumrak, da nitko ne vidi. Čujete, čujete, došao ja poslije podne, da prodrijemam, a što mislite, nije mogla Katerina Ivanovna da izdura: još prije nedjelju dana svadila se na pasje ime s gazdaricom, s Amalijom Fjodorovnom, a sada je pozvala na šaljicu kave. Dva su sata prosjedjele i sve šaputale, "kako je, veli, Semjon Zaharič sada u službi i plaću dobiva, i sam je otišao k njegovoj preuzvišenosti, a preuzvišeni sam izišao, svim naredio, neka čekaju, a Semjona Zahariča pored sviju odveo za ruku u kabinet". Čujete, čujete? "Ja se, naravski, veli, sjećam vaših zasluga, Semjone Zahariču, i premda ste se vi držali one lakomislene slabosti, no sada ste se zavjetovali, a osim toga je i kod nas po zlu pošlo bez vas (čujete, čujete!), to se ja, veli, uzdam sada u vašu poštenu riječ", a sve je to, kažem vam, iz prsta isisala, ali nije iz lakomislenosti, nego jedino, da se pohvali! Nije, gospodine, nego sama vjeruje u sve, vlastitim riječima tješi sama sebe, tako mi boga! I ne kudim je; ne, ne kudim ja to!... A kad sam prije šest dana prvu plaću moju, dvadeset i tri rublja i četrdeset kopjejaka, donio potpunu, nazvala me je čedom: "Čedo moje", veli mi. I nasamo, razumijete li? No, baš ja i jesam krasnik i od oka muž. Ali što ćeš, ona me uštinula za obraz: "Čedo moje!" veli.

Marmeladov zastane, htjede se nasmiješiti, no odjedanput mu podvoljak zadršće. Ali se ipak suspregne. Ta krčma, taj razvraćeni lik, pet noći na barkama sa sijenom i staklenica, a u isti mah ta bolna ljubav prema ženi i porodici bunili su njegova slušatelja. Raskoljnjikov ga je slušao napeto, ali s bolnim osjećajem. Mrsko mu je bilo, što je skrenuo ovamo.

- Milostivi gospodine, milostivi gospodine! - uzvikne Marmeladov, došavši sebi, - oh, gospodine moj, vama je možda sve to smiješno, kao i drugima, te vas samo uznemirujem glupošću svih tih jadnih sitnica svoga domaćega života, no meni nije do smijeha! Jer ja mogu sve to osjećati... I cio raj rajski dan mojega života i cijelo to veče ja sam i sam proveo u poletnim sanjarijama: to jest, kako ću ja to sve udesiti, i kako ću djecu odjenuti, i nju smiriti, i jedinicu kćer svoju iz sramote vratiti porodici u krilo... I mnogo, mnogo... Oprostivo je to, gospodine. No, gospodine moj, (Marmeladov odjedanput nekako zadršće, digne glavu i uperi pogled u svoga slušaoca), no, a sutradan, nakon sviju tih sanjarija (to jest upravo prije pet dana), naveče, ja kao noćni tat lukavo ukradem Katerini Ivanovni ključ od kovčega, izvadim ono, što je preostalo od donesene plaće, ne sjećam se, koliko je još bilo u svemu, i eto, pogledajte me, sve je planulo! Peti dan već nisam kod kuće, i traže me tamo, i službi je kraj, i mundir mi leži u krčmi kod Egipatskoga mosta, a u zamjenu sam dobio ovu odjeću... i svemu je konac!

Marmeladov se grune pesnicom u čelo, stisne zube, zažme oči i čvrsto se podlakti o stol. No za čas mu se lice naglo promijeni, te on s nekim tobožnjim lukavstvom i s tobožnjom drskosću pogleda Raskoljnjikova, nasmije se i progovori:

- A danas sam bio kod Sonje, zamolio sam novaca za piće! He-he-he!

- Zar je dala? - zavikne netko od onih što uđoše, zavikne i zahihoće u sav glas.

- Evo i ovu sam bočicu rakije kupio za njene novce, - reče Marmeladov, obraćajući se jedino Raskoljnjikovu. - Trideset mi je kopjejaka dala, svojim rukama, posljednje, što je imala, sâm sam vidio... Ni riječi nije rekla, samo me je šuteći pogledala. Ovako tamo... Ne na zemlji, već tamo ovako... jaduju zbog ljudi, plaču, a ne kore, ne kore!... Ali to je još bolnije, bolnije, kad ne kore!... Trideset kopjejaka, jest, gospodine. A i ona bi ih sada trebala, a? Što mislite, gospodine moj dragi? Ta ona mora sada paziti na čistoću. Novaca stoji ta čistoća, osobita, razumijete? Razumijete? No, mora kupovati pomade, ne može bez njih; ukrućene suknje, cipelicu onakvu zamamniju, da pokaže nožicu, kad joj se desi da prekoračuje lokvu. Razumijete li, razumijete li, gospodine, što znači ta čistoća? No, a eto ja, rođeni otac, tih trideset kopjejaka izlagao sebi za piće! I pijem! I propio sam već! No tko bi dakle požalio ovakva, kakav sam ja, što? Je li vam sada, gospodine, žao mene, ili nije? Govori, gospodaru, žališ li ili ne žališ? He-he-he!

Htjede opet naliti, ali nije više bilo. Bočica je bila prazna.

- A što treba tebe žaliti? - zavikne krčmar, koji se opet našao kraj njih.

Zaori smijeh, pa i psovke. Smijali su se i psovali i oni, koji su slušali, i koji nisu slušali, nego samo promatrali lik otpuštenoga činovnika.

- Žaliti! - Čemu i žaliti mene! - zavapi odjedanput Marmeladov, ustajući, ispružene ruke, u očitom oduševljenju, kao da je te riječi jedino i očekivao. - Čemu žaliti, veliš ti? Da! Nema zašto žaliti mene! Razapeti treba, razapeti na krst, a ne žaliti! Razapni, dakle, suče, - razapni, ali kad razapneš, požali ga! I onda ću ja sam doći k tebi, da me razapneš, jer ja ne žeđam veselja, nego jada i suza!... Zar ti, prodavče, misliš, da je ova tvoja rakija išla u meni u slast? Jada, jada sam ja tražio na dnu čaše, jada i suza, i okusio sam, i našao sam; a požalit će nas onaj, koji je sve požalio, koji je sve i sva razumio, on jedini, on koji je i sudac. Doći će onoga dana i zapitat će: "A gdje je kći, što sebe žrtvova maćehi zloj i sušičavoj, i djeci tuđoj maloljetnoj? Gdje je kći, što se sažali na oca svojega zemaljskoga, pijanca nevaljaloga, ne žacajući se od zvjerstva njegova?" I reći će: "Priđi! Ja sam ti već oprostio jedanput... Jedanput sam ti oprostio... Opraštaju ti se i sada mnogi grijesi tvoji, jer si ljubila mnogo..." I oprostit će mojoj Sonji, oprostit će, znam ja već, da će oprostiti... Ja sam to nedavno osjetio u srcu, kad sam bio kod nje!... I svima će presuditi i oprostiti, i dobrima i zlima, i premudrima i smjernima... A kad svrši sa svima, onda će progovoriti i nama: "Izlazite, reći će, i vi! Izlazite pijani, izlazite slabi, izlazite sramotni!" I mi ćemo izići svi, bez stida i stat ćemo. I reći će: "Svinje ste vi! Lika zvjerskoga i znamena; no hodite i vi!" I progovorit će premudri, progovorit će razumnici: "Gospode! Zašto primaš ove?" I reći će: "Zato ih primam, premudri, zato ih primam, razumnici, jer nijedan od njih nije sebe smatrao dostojnim toga..." I pružit će k nama ruke svoje i mi ćemo pasti ničice... i zaplakat ćemo... i sve ćemo razumjeti! Onda ćemo razumjeti sve!... I svi će razumjeti i... i Katerina Ivanovna... i ona će razumjeti! Gospode, dođi kraljevstvo tvoje!

I on se spusti na klupu, izmučen i iznemogao, nikoga ne gledajući, kao da je zaboravio na sve oko sebe i duboko se zamislio. Njegove ih se riječi nešto dojmiše, na trenutak zavlada šutnja, ali nabrzo se opet razlegnu prijašnji smijeh i psovke.

- Izmudrio!

- Nalagao!

- Činovnik!

I tako redom.

- Hajdemo gospodine, - odjedanput će Marmeladov, dižući glavu i obraćajući se Raskoljnjikovu. - Dovedite me do kuće... Koselova kuća, dvorište. Vrijeme je... da odem Katerini Ivanovni...

Raskoljnjikov je već davno htio otići; a i sam mu je kanio pomoći. Marmeladov je bio kudikamo slabiji na nogama, nego u govoru, te se čvrsto opro o mladića. Bilo je dvjesta trista koračaja puta. Zbunjenost i strah obuzimali su pijanca sve više i više, što je bliže prilazio kući.

- Ja se sada ne bojim Katerine Ivanovne, - mrmljao je on u uzbuđenosti, - i ne bojim se toga, što će mi kosu čupati. Što ja marim za kosu!... Gluparija je kosa! Ja to govorim! I bolje je, ako pročupa, a ja se ne bojim toga... ja se... očiju njenih bojim... da... očiju... I crvenih se pjega na obrazima bojim... i još se - dihanja njena bojim... Je si li vidio, kako dišu u toj bolesti... u uzbuđenju? I dječjega se plača bojim... Zato, jer ako ih Sonja nije nahranila, onda... i ne znam, kako je! Ne znam! A bubotaka se ne bojim. Znaj, gospodaru, da me ti buboci ne bole, nego se i naslađujem njima... Jer bez toga ja i ne mogu da budem. Bolje je tako. Neka me izbije, neka iskali srce... bolje je tako... A evo kuće. Koselov dom. Bravara, Nijemca bogatoga... vodi me!

Uđu iz dvorišta u kuću i popnu se na treći kat. Stube su bivale, što dalje, sve mračnije. Bilo je skoro jedanaest sati, i premda u to doba u Peterburgu nije prava noć, gore je na stubama bio crni mrak.

Mala začađena vrata na kraju stuba, sasvim na vrhu, bila su otvorena. Ugarak je osvjetljivao vrlo siromašku sobu, dugu desetak koračaja; cijela se soba vidjela iz hodnika. Sve je u njoj razbacano i u neredu, osobito kojekakve dječje prnje. Ispred stražnjega je ugla bila prevučena izrupčana plahta. Za njom se valjda nalazio krevet. U samoj pak sobi bijahu samo dvije stolice i divan, prevučen voštanim platnom, sav izderan, a pred njim stari kuhinjski stol od borovine, neobojen i nepokriven. Na kraju stola dogara u željeznom svijećnjaku ugarak od lojanice. Bilo je očito, da Marmeladov stanuje u zasebnoj sobi, a ne u kutu, ali se kroz njegovu sobu prolazilo. Odškrinuta bijahu vrata u druge prostorije ili pregratke, na koje je bio razdijeljen stan Amalije Lippewechsel. Tamo je bila buka i vika. Hihotali su kao da se kartaju i piju čaj. Pogdjekada dolijetahu odonud najslobodnije riječi.

Raskoljnjikov odmah pozna Katerinu Ivanovnu. Bila je strahovito isušena, prilično visoka i stasita žena, još uvijek krasne, zagasite plave kose i, stvarno, obraza, koji bijahu crveni od pjega. Hodala je gore dolje po svojoj sobici, ruku stisnutih na prsima, podbuhlih usana, te nervozno, isprekidano disala. Oči joj se sjahu kao u vrućici, no pogled joj bijaše oštar i nepomičan. Bolan je utisak pružalo to sušičavo uzrujano lice, uz posljednje svjetlucanje ugarka, što dogara i kojega odbljesak trepti po njemu. Raskoljnjikovu se učini, da ima trideset godina, a i nije zaista bila par Marmeladovu... Kad uđoše, nije ni čula ni prijetila, činilo se kao da je u nekom drijemežu, te niti što čuje, niti vidi. U sobi je zagušljivo, ali ona nije otvorila prozor; sa stuba udaraše smrad, ali vrata na stube ne bijahu zatvorena; iz nutarnjih se prostorija kroz odškrinuta vrata valjahu valovi duhanskog dima i ona kašljaše, ali nije vrata zatvarala. Najmlađa djevojčica, od šest godina, spavaše na podu, nekako sjedećke, zgrčena, a uprvši glavu o divan. Dječak, za godinu dana stariji od nje, sav drhtaše u kutu i plakaše. Maločas su ga valjda istukli. Starija djevojčica, od devet godina, povisoka i tanka kao šibica, u jadnoj košulji i potpuno razderanoj, u staroj poluplatnenoj kukuljici, prebačenoj onako preko golih ramena, a sašivena je vjerojatno prije dvije godine, jer joj sada nije dopirala ni do koljena, stajaše u kutu kraj maloga brata, ogrlivši ga oko vrata svojom dugom rukom, suhom kao šibica. Ona ga, čini se, mirila, nešto mu šaptala, svakojako suzdržavala, da ne bi opet slučajno zaplakao, a u isti mah u strahu pratila majku svojim krupnim prekrupnim tamnim očima, koje se činjahu još krupnije na tom izmršavljenom, zaplakanom lišcu. Marmeladov ne uđe u sobu, nego baš na vratima klekne, a Raskoljnjikova gurne naprijed. Žena, kad opazi neznanca, rastresena se ustavi pred njim, časom se prene i kao da uze premišljati: zašto je taj ušao? Ali joj se jamačno odmah učinilo, da on ide u druge sobe, jer se kroz njihovu sobu prolazi. Kad je to smislila, nije ni za što više marila, te pođe k vratima od hodnika, da ih pritvori, ali onda smotri iznenada svoga muža, gdje kleči na samom pragu, i vrisne.

- Ha, - zavikne ona sva bijesna, - jesi li se vratio! Ti robijašu! Izmete!... A gdje su novci? Što ti je u džepu, pokazuj! Ni odjeća nije tvoja! Gdje ti je odjeća? Gdje novci? Govori!...

I ona poče, da ga pretražuje. Marmeladov odmah poslušno i pokorno raširi ruke, da joj olakša traženje po džepovima. Novaca nije bilo ni kopjejke.

- Gdje su novci? - viče ona. - Oh, gospode, zar je sve propio! Ta dvanaest je rubalja bilo ostalo u kovčegu!...

I odjedanput ga u bijesu zgrabi za kosu i povuče u sobu. Marmeladov joj sam olakša posao ponizno pužući na koljenima.

- I to je meni naslada! Ni to mi nije bol, nego na-sla-da, mi-lo-sti-vi go-spo-di-ne, - uzviknuo je, dok ga je tresla za kosu, tako da je jedanput udario dapače čelom o pod.

Dijete, što je spavalo na podu, probudi se i zaplače. Dječak u kutu ne izdrža, nego zadršće, zavrisne i poleti k sestri u silnu strahu, kao u nastupu kakve bolesti. - Starija je djevojčica onako sanjiva drhtala kao list na vodi.

- Propio! Sve, sve propio! - vikala je u očajanju jadna žena. - Ni odjeća nije ona. A gladni su, gladni! (lamajući rukama pokazivala je na djecu.) Oh, prokleta li života! A vas, vas nije stid, - odjednom saleti Raskoljnjikova, - iz krčme! Ti si s njim pio? I ti si s njim pio! Napolje!

Mladić ne odvrati ni riječi, nego se požuri, da ode. Uto se još nutarnja vrata otvore širom, te odande proviri nekoliko radoznalih. Protegle se otud drske, nasmijane glave s cigaretama i lulama, s kapama. Javile se spodobe u noćnim haljinama i sasvim raskopčane, u ljetnim, sasvim nepristojnim haljinama, neke s kartama u ruci. Osobito su se slatko smijale, kad je Marmeladov, vučen za kosu, vikao, da mu je to naslada. Stanu dapače ulaziti u sobu; a naposljetku se začuje zlokobna cika: to se gurala lično Amalija Lippewechsel, da po svom običaju uvede red i da, po stoti put uplaši jadnu ženu bijesnim nalogom, neka se odmah sutra seli iz stana. Pri odlasku Raskoljnjikov još uspije turiti ruku u džep, skupi koliko je tamo zagrabio bakrena novca, što mu je vraćeno u krčmi, kad je razmijenio rubalj, te položi neopazice na prozor. Kasnije, već na stubama, predomisli se i htjede da se vrati.

"Ta kakvu sam ja to ludoriju počinio - pomisli on, - imaju oni Sonju, a meni i samom treba". No onda smisli, da više ne može uzeti novce, a i onako ih ne bi ni uzeo, te odmahne rukom i pođe u svoj stan. - "Ta i Sonji treba pomade, nastavi on, idući ulicom i prkosno se nasmiješi, - novaca stoji ta čistoća... Hm! A Sonječka će danas možda i sama bankrotirati, jer to je isto takav rizik, kao i lov na krznaše... kopanje zlata... ostali bi svi dakle kratkih rukava, da nije mojih novaca... Hej Sonja! Kakav su ipak bunar umjeli iskopati! I crpe! Pa crpe! I privikli se. Pustili koju suzu i privikli se. Na sve se privikava podlac!"

On se zamisli.

- No, a ako sam slagao, - zavikne odjedanput nehotice, - ako zbilja nije podlac čovjek, to jest sav uopće rod čovječji, onda to znači, da su sve drugo predrasude, sama tobožnja strašila, te nema nikakvih pregrada, i tako mora da bude.

 

 

 

III

 

Sutradan se probudi dosta kasno, nakon nemirna sna, ali san ga nije okrijepio. Probudi se žučljiv, razdražljiv, pakostan, te s mržnjom ogleda svoju sobicu. - Bila je to maljucna sobica, šest koračaja duljine, vrlo bijedna sa svojim žućkastim, prašnim tapetama, koje bijahu posvuda odlijepljene od zida, i tako niska, da je iole visoku čovjeku nelagodno u njoj, te ti se neprestano čini, da ćeš svakog trena udariti o strop. Kakav je stan, takvo je i pokućstvo: tri stare stolice, prilično trošne, u uglu obojen stol, na kome je ležalo nekoliko bilježnica i knjiga; već po tom, kako su zaprašene, vidjelo se, da ih odavno već nije dirnula ničija ruka; i naposljetku ogroman, glomazan divan, koji zaprema skoro sav zid i pol širine sobe, nekada prevučen cicom, ali sada u krpama i koji služi Raskoljnjikovu kao postelja. Često je spavao na njemu onakav, kakav je, ne svlačeći se, bez plahte, pokrivajući se starom svojom, trošnom studentskom kabanicom, s jednim malim uzglavljem, pod koje je stavljao svu svoju rubeninu, i čistu i nošenu, da mu bude uzglavlje više. Pred divanom stajaše mali stolić.

Teško bi bilo, više se zapustiti i zanemariti; ali Raskoljnjikovu je to bilo u sadašnjem duševnom raspoloženju i prijatno. Sasvim se povukao od sviju, kao kornjača u svoj oklop, pa je pucao od jeda i trzao se kao u grčevima čak kad bi i smotrio lice sluškinje, koja treba da ga služi i gdjekada mu zaviruje u sobu. Tako to biva u gdjekojih monomana, koji sve misli usmjere na jedno. Gazdarica mu je već dvije sedmice prestala davati jelo, a on i ne misli da ode k njoj i da se s njom objasni, premda je ostajao bez objeda. Nastasja, kuharica i jedina gazdaričina sluškinja, donekle je bila i zadovoljna tim raspoloženjem stanarovim te mu je sasvim prestala spremati i mesti i samo se gdjekada iznenada, jedanput u sedmici laćala metle. Ona ga je sada i probudila.

- Ustaj, što spavaš! - zavikne ona nad njim. - Deset je sati. Donijela sam ti čaj; hoćeš čaja? Valjda si izgladnio?

Stanar rasklopi oči, zadršće i pozna Nastasju.

- Je li gazdaričin čaj, a? - zapita, uspravljajući se i bolesna izgleda.

- Otkud gazdaričin!

Postavi pred njega svoj vlastiti napuknut čajnik, s već otpitim čajem, i položi dva žuta komadićka šećera.

- Ded, Nastasja evo ti, molim te, - reče on pošto je počeprkao po džepu (spavao je odjeven) i izvadio šačicu bakrena novca, - otiđi i kupi mi žemičku. I uzmi u kobasičarni bar malo kobasice, jeftinije.

- Žemičku ću ti odmah donijeti, ali zar ne bi mjesto kobasice šči? Dobar je šči, jučerašnji. Ostavila sam ti ga još juče, ali si došao kasno. - Dobar je šči.

Kad je donijela šči i on ga se prihvatio, sjedne Nastasja do njega na divan i razbrblja se. Bila je ona sa sela, malo brbljava žena.

- Praskovja Pavlovna hoće da te tuži na policu, - reče ona.

On se jako namršti.

- Policiju? Što bi ona?

- Novaca, ne plaćaš, a s kvatere ne ideš. Eto, što bi.

- He, još i taj bijes, - promrmlja on i zaškripi zubima. - Ne, to meni sada... u nezgodan čas... Luda je ona! - priklopi na glas. - Otići ću joj danas, da se razgovorim.

- Bila ona luda ili ne bila, takva je, kakva sam i ja, a što si se ti, pametnjakoviću, izvalio kao vreća, i nikada ništa od tebe? Prije si, veliš, djecu učio, a zašto sada ništa ne radiš?

- Ja radim... - odgovori Raskoljnjikov preko volje i otresito.

- Što radiš? - Posao...

- Kakav posao?

- Mislim! - odvrati on ozbiljno i nakon šutnje.

Nastasja prsne u smijeh. Smješljiva je ona, a kad ju rasmiju, smije se nečujno, ljulja se i trese cijelim tijelom, dokle god joj se samoj ne smuči.

- A jesi li mnogo novaca smislio? - jedva izgovori naposljetku.

- Bez cipela ne možeš djecu učiti. A i pljujem ja na to.

- Ne pljuj u bunar!

- Za djecu plaćaju u sitnom. Što ćeš od kopjejaka? - nastavi on mrzovoljno, kao da odgovara svojim vlastitim mislima.

- Ti bi odmah cio kapital?

- On je čudno pogleda.

- Jest, cio kapital, - odgovori odlučno, pošto je pošutio.

- Samo polako, inače ćeš ga uplašiti; to je jako strašno. Da, da odem po žemičku, ili ne?

- Kako te volja.

- Da, zbilja, zaboravila sam! Stiglo je jučer pismo za tebe, dok nisi bio kod kuće.

- Pismo? Meni? Od koga?

- Ne znam, od koga. Dala sam pismonoši tri svoje kopjejke. Hoćeš li mi vratiti, a?

- Ta donesi, za boga miloga! - zavikne Raskoljnjikov sav uzrujan. - Gospode bože!

Za čas se pojavi pismo. Jest zbilja: od matere, iz R-ske[11] gubernije. On problijedi, primajući ga. Davno već nije dobivao nikakvih pisama; no sada mu je iznenada još nešto drugo stislo srce.

- Nastasja, odlazi, za boga miloga; evo ti tvoje tri kopjejke, samo, za boga, odlazi brže.

Pismo mu je drhtalo u rukama; nije htio pred njom da ga raspečaćuje, htio je da bude nasamo s tim pismom. Kad je Nastasja izišla, prinese ga brzo k usnama i poljubi; onda je još dugo promatrao rukopis na adresi, taj znani, mili, sitni, kosi rukopis majke, koja ga je nekada učila čitati i pisati. Oklijevao je; čak kao da se je bojao nečega. Naposljetku ga raspečati: pismo je bilo veliko, debelo, dva lota,[12] dva velika tabaka bila su sitno-sitno ispisana,

 

Mili moj Rođa,

- pisala mu je mati, - evo su već dva mjeseca i više, otkad nisam s tobom pismeno razgovarala, zbog čega sam patila i čak neku noć nisam spavala, razmišljajući. Ali ti jamačno ne ćeš kriviti mene, zbog te moje nenamjerne šutnje. Ti znaš, koliko ja tebe ljubim; ti si nama jedini, meni i Dunji[13], ti si nama sve, sva nada i uzdanje naše. Kako je meni bilo, kad sam saznala, da si već prije nekoliko mjeseci napustio sveučilište, jer nemaš čim da se uzdržavaš i da je nestalo satova i drugih tvojih sredstava! Kako sam ti ja mogla pomoći sa svojih sto i dvadeset rubalja godišnje mirovine? Onih petnaest rubalja, što sam ti poslala prije četiri mjeseca, uzajmila sam, kako i sam znaš, na račun te mirovine, od ovdašnjega trgovca Vasilija Ivanoviča Vahrušina. On je dobar čovjek i bijaše prijatelj još tvojega oca. No jer sam mu odstupila pravo, da mjesto mene prima mirovinu, morala sam čekati, da se dug izravna, a izravnat je istom sada, tako da ti za sve to vrijeme nisam mogla ništa slati. No sada, hvala bogu, čini mi se, da ti mogu još poslati, a i uopće možemo sada da se pohvalimo dobrom srećom, te hitim, da ti to javim. Ponajprvo, ti i ne sanjaš, mili Rođa, da sestra tvoja evo već mjesec i po živi kod mene, pa se mi nećemo ni rastajati više. Slava tebi, gospode, svršile su se njene muke ali ja ću ti sve redom pripovijedati, da doznaš, kako je sve bilo i što smo mi od tebe krile dosad. Kad si mi prije dva mjeseca javio, da si doznao od nekog, kako Dunja mnogo trpi od prostaštva u kući Svidrigajlovih, te si zatražio od mene, da te točno izvijestim, - što sam ti mogla odgovoriti? Da sam ti javila cijelu istinu, ti bi možda sve ostavio, i makar pješice došao k nama, jer ja znam tvoj karakter i tvoje osjećaje, ti ne bi dopustio, da ti vrijeđaju sestru. Ja sam i sama očajavala, ali što sam mogla? Nisam onda još ni sama znala cijelu istinu. Glavna je pak neprilika bila u tom, što je Dunječka, kad je lanjske godine stupila u njihovu kuću kao guvernanta, uzela predujam od punih sto rubalja, s pogodbom, da joj se mjesečno odbije od plaće, pa dakle nije mogla ostaviti mjesto, dok ne namiri dug. A tu je sumu, sada ti mogu sve objasniti, premili Rođa, uzajmila više zbog toga, da tebi pošalje šezdeset rubalja, što si ih ti onda onoliko trebao, te si ih i dobio lane. Mi smo te onda prevarili i napisali, da je to od prijašnje Dunječkine uštede, ali to nije bilo tako, a sada ti javljam čistu istinu, jer sada je sve s voljom božjom okrenulo na bolje, te ti moraš znati, kako te ljubi Dunja i kakvo zlatno srce ima. Gospodin je Svidrigajlov isprva postupao s njom zaista jako grubo, te je bio neučtiv i podrugivao joj se za stolom... Ali neću da spominjem sve te nemile potankosti, da te ne uzrujavam bez potrebe, jer sada je svemu kraj. Ukratko, Dunječki je, uza sav dobar i plemenit postupak Marfe Petrovne, supruge gospodina Svidrigajlova, i sviju ukućana, jako teško bilo, osobito onda, kad bi gospodin Svidrigajlov, po staroj svojoj navadi još iz pukovnijskoga života, bio pod vlašću Bakhovom. No što je bilo kasnije? Pomisli, taj se mahnitac odavno već bio pomamio za Dunjom, ali je to prikrivao tobožnjom prostotom i prezirom prema njoj. Možda se i sam stidio i užasavao, videći, da je već vremešan čovjek i otac porodice, a goji tako lakomislene nade, te se i zato ljutio nehotice na Dunju. A možda je on prostotom svojega ponašanja i porugama htio samo da skrije istinu od drugih. No naposljetku se nije mogao uzdržati nego se drznuo, da pristupi s otvorenom gnusnom ponudom, obećavajući joj svakakve nagrade, a i to, da će sve ostaviti i s njom otići u drugo selo ili u inozemstvo. Lako ti je zamisliti sve muke njene! Ostaviti odmah mjesto nije mogla, ne samo zbog novčanoga duga, nego i zbog obzira prema Marfi Petrovnoj, koja bi mogla odjedanput posumnjati, te bi onda buknuo u porodici razdor. A i za Dunječku bio bi to velik skandal, jer to ne bi olako prošlo. Bilo je i mnogo drugih uzroka, tako da Dunja nikako nije mogla računati, da će se prije šest nedjelja osloboditi iz toga užasnog doma. Napokon ti znaš Dunju, znaš, kako je razumna i čvrsta karaktera. Dunječka zna mnogo trpjeti, pa i u najtežim slučajevima naći u sebi toliko velikodušnosti, da ne izgubi svoju čvrstoću. Često smo se dopisivale, a ona čak ni meni nije ništa javljala, samo da me ne uzbudi. Do raspleta došlo je neočekivano. Marfa Petrovna je slučajno prisluškivala, dok je njezin muž nagovarao u vrtu Dunječku, pa sve naopako razumjela, pomislila, da je Dunječka svemu uzrok, i nju okrivila za sve. Tu se odmah u vrtu odigrao strahovit prizor: Marfa je Petrovna dapače i udarila Dunju i nije htjela ništa ni da sluša, nego cio sat vikala, a naposljetku naredila, da Dunju odmah odvezu k meni u grad, na prostim seljačkim taljigama, u koje su pobacali sve njene stvari, rubeninu, haljine, kako su ih našli, niti svezane, niti složene. A onda još udario pljusak, i Dunja, uvrijeđena i osramoćena, morade sa seljakom proputovati u nepokrivenim taljigama cijelih sedamnaest vrsta. Pomisli sada, što sam ti ja mogla odgovoriti na tvoje pismo, koje sam dobila prije dva mjeseca, i o čem bih ti mogla pisati? Ja sam bila očajna; istinu ti nisam smjela pisati, jer ti bi bio jako nesretan, ogorčio bi se i ozlojedio, a i što bi mogao pomoći? Još da sebe upropastiš, - a i Dunječka mi je branila; da pak pismo ispunim tričarijama o koječem, a na duši mi je tolik jad, to nisam mogla. Cio su mjesec kod nas po cijelu gradu kolale brbljarije o toj zgodi, te je već došlo tako daleko, da od prezirnih pogleda i šaptanja nisam mogla s Dunjom ni u crkvu, a i pred nama su na glas razgovarali o tom. Svi nam se znanci otuđili, svi nas prestali dapače i pozdravljati, a kako sam pouzdano doznala, trgovački su pomoćnici, a i neki pisari, u namjeri da nas ljuto uvrijede, premazali katranom kućna vrata, tako da su i vlasnici kuće tražili, da se iselimo iz stana. Sve je to skrivila Marfa Petrovna, kojoj je pošlo za rukom, da po svim kućama obijedi i okalja Dunju. Ona je kod nas poznata sa svima i toga se mjeseca svaki čas dovozila u grad, pa kako je nešto brbljava i voli pripovijedati o svojim obiteljskim stvarima, a osobito se svima i svakom tužiti na muža, što nikako ne valja, to je ona za kratko vrijeme razglasila svu tu zgodu, ne samo po gradu, nego i po kotaru. Ja sam se razboljela, no Dunječka je bila čvršća od mene, i da si je vidio, kako je ona sve trpjela, te i mene tješila i bodrila! Anđeo je ona! Ali po milosti božjoj naše se muke dokončaše: gospodin Svidrigajlov se predomislio i pokajao se, požalio valjda Dunju i predočio Marfi Petrovnoj potpune i jasne dokaze o Dunječkinoj nevinosti, i to: pismo, koje je Dunja još prije, nego što ih je Marfa Petrovna zatekla u vrtu, morala napisati i dati njemu, da izbjegne lična objašnjavanja i tajne sastanke, koje je on svom silom tražio, a to je pismo nakon odlaska Dunječkina ostalo u rukama gospodina Svidrigajlova. U pismu ona jako žestoko i sa silnim negodovanjem prekorava njega, što mu je vladanje prema Marfi Petrovnoj tako neplemenito, te mu predočuje, da je otac i ima obitelj, i da je napokon gadno, da muči i unesrećuje djevojku, koja je i onako nesretna i bez zaštite. U jednu riječ, mili Rođa, pismo je napisano tako plemenito, da sam ja ridala, kad sam ga čitala, a ni danas ga još ne mogu da čitam bez suza. Osim toga je u Dunjinu korist svjedočila i služinčad, koja je vidjela i znala mnogo više, nego što je slutio sam gospodin Svidrigajlov, kako to i biva svagda. Marfa Petrovna bila je sasvim poražena i "nanovo ubijena", kako nam je sama priznala, ali se je zato potpuno uvjerila u nevinost Dunječkinu, te se je odmah sutradan, u nedjelju, dovezla ravno u stolnu crkvu i tamo je klečeći, u suzama, molila Bogorodicu, neka joj dade snage, da podnese ovu novu kušnju i izvrši svoju dužnost. Onda je iz stolne crkve, nikomu ne svrćući, došla ravno k nama, sve nam ispripovijedala, gorko se naplakala, te u iskrenom kajanju izgrlila Dunju i zamolila, da joj oprosti. Još toga je jutra, nimalo ne oklijevajući, ravno od nas krenula po svim kućama u gradu, te svuda najlaskavijim riječima po Dunječku, roneći suze, uskrsavala njenu nevinost i plemenitost njenih osjećaja i vladanja. Štoviše, svima je pokazivala i na glas čitala Dunječkino vlastito pismo gospodinu Svidrigajlovu i dala ga dapače, da prepisuju. (To je bilo, čini mi se, već i previše.) Tako je nekoliko dana redom pohađala sve u gradu, jer su se neki stali vrijeđati, što je drugima iskazala prednost, pa je sada uvela red i u svakoj su je kući unaprijed očekivali, i svi su znali, da će taj i taj dan Marfa Petrovna tamo i tamo čitati ono pismo, a na takvo bi se čitanje opet skupljali i oni, koji su pismo već nekoliko puta zaredom čuli i kod svoje kuće, i kod drugih znanaca. Moje je mišljenje, da je tu bilo mnogo, vrlo mnogo štošta suvišno, no Marfa je Petrovna već takve naravi. Ali barem je sasvim vratila Dunječki čast i sva je gnusoba toga pala kao neizbrisiva sramota na njena muža, kao na glavnoga krivca, tako da ga i ja žalim; preoštro su postupali s tim mahnitim čovjekom. Dunju pak stadoše odmah zvati, da poučava u nekim kućama, ali ona je odbila. Uopće joj svi stadoše odjedanput iskazivati osobito štovanje. Sve je to ponajviše i pripomoglo ovom neočekivanom slučaju, koji mijenja, može se reći, svu sudbinu našu. Znaj dakle, mili Rođa, da je Dunja zaprošena, i da je ona već pristala, pa ti to i hitim javiti što prije. Premda se to svršilo i bez tvojega savjeta, ne ćeš se valjda ljutiti ni na mene ni na sestru, jer ćeš i sam iz svega ovog razabrati, da nismo mogle čekati i odgađati do tvog odgovora. A ti ne bi ni mogao sve valjano presuditi, kad nisi tu. A desilo se ovako. On je već dvorski savjetnik, Petar Petrovič Lužin, a daleki je rođak Marfe Petrovne, koja je mnogo pripomogla u tom. Započeo je tim, da je po njoj poručio, kako bi se želio upoznati s nama, pa je primljen, kako se pristoji, pio je kavu, a sutradan poslao pismo, u kojem vrlo uljudno iznosi svoju prosidbu i moli za skori i odlučni odgovor. On je radin i zaposlen čovjek i žuri se sada u Peterburg, jer mu je svaki čas skupocjen. Mi smo, razumije se, u prvi mah bile jako preneražene, jer se sve to dogodilo prebrzo i iznenada. Mislile smo i premišljale zajedno cio taj dan. On je valjan i osiguran čovjek, služi na dva mjesta i ima već svoju glavnicu. Ima mu doduše već četrdeset i pet godina, ali je prilično ugodne vanjštine i može se još sviđati ženama, pa i uopće vrlo je solidan i pristojan, samo nešto mrk i nekako ponosit. No to se možda samo čini tako, na prvi pogled. A i upozorujem te mili Rođa, dok se sastaneš s njim u Peterburgu, što će vrlo skoro biti, nemoj o njem suditi prenaglo i prežestoko, kako je tvoja navada, ako ti se na prvi pogled ne bude štogod svidjelo u njega. Kažem to za svaki slučaj, premda sam uvjerena, da će on i na tebe učiniti prijatan dojam. Osim toga, da progledaš kakvoga mu drago čovjeka, moraš biti prema njemu pažljiv i oprezan, da ne zapadneš u pogrešku i u predrasudu, jer njih ti je kasnije teška muka ispraviti i izgladiti. A kako se po mnogim znacima čini, Petar je Petrovič jako čestit čovjek. Odmah kod prvoga posjeta izjavio nam je, da je on čovjek pozitivan, ali u mnogom pristaje, kako sam veli, "uz načela najmlađih naših pokoljenja" i neprijatelj je svih predrasuda. I još je mnogo štošta govorio, jer je ponešto tašt i veoma voli, da ga slušaju, no to i nije napokon mana. Ja sam, dabome, jako malo razumjela, no Dunja mi je protumačila, da on nema doduše velike naobrazbe, ali je uman čovjek, a čini se i dobar. Ti znaš, Rođa, sestrinu narav. Ona je čvrsta, razborita, i velikodušna djevojka, premda je vatrena srca; ja sam to dobro zapazila u nje. Razumije se, da ni u nje ni u njega nema osobite ljubavi, no Dunja nije samo pametna djevojka, nego je i stvorenje plemenito kao anđeo, te će smatrati svojom dužnošću, da usreći muža, a on će se opet starati o njenoj sreći, a u ovo posljednje, nemamo zasad velikog razloga da sumnjamo, premda se stvar prebrzo svršila, mora se priznati. Uza to je on jako razborit čovjek, te će dabome i sam uviđati, da je njegova sreća u braku tim sigurnija, što Dunječka bude sretnija s njim. A što se tiče kojekakvih nejednakosti u naravi, kojekakvih starih navada i čak izvjesnog nesuglasja u mislima (bez čega ne može da bude ni u najsretnijim brakovima), o tom mi je sama Dunječka rekla, da se uzda u sebe; ne treba se tu uznemirivati, jer ona može mnogo da podnese, samo ako sve inače bude pošteno i pravo. On se, na primjer, i meni učinio u prvi mah nekako oštrim, no možda zato, što je prostodušan, pa tako jamačno i jest. Kod drugog posjeta, na primjer, kad je već bio dobio pristanak, rekao je u razgovoru, da je već i prije, dok još nije znao Dunju, odlučio bio, da uzme čestitu djevojku, no bez miraza, i svakako onakvu, koja je već iskušala bijedu, jer muž, veli on, ne treba ničim da bude obavezan ženi, nego je mnogo bolje, da žena smatra muža za svojega dobročinitelja. On je to, da odmah pridodam, izrekao nešto mekše i prijaznije, nego što sam ja napisala, jer ja sam zaboravila onaj pravi izraz, i sjećam se samo misli, a osim toga nije on to rekao nipošto namjerice, nego se je očevidno zabrbljao, u živom razgovoru, te se kasnije još i trudio, da to ispravi i ublaži; no meni se ipak učinilo nekako oštro i ja to kasnije rekoh Dunji. Ali Dunja mi čak zlovoljno odgovorila, da "riječi još nisu djelo", i to je dabome istina. Prije nego što se odlučila, Dunja nije cijele noći ni okom trenula, nego misleći, da ja još spavam, ustala s postelje, te je svu noć hodala gore dolje po sobi; naposljetku klekla, te se dugo, žarko molila pred ikonom, a ujutro mi izjavila, da se odlučila.

Spomenula sam već, da Petar Petrovič polazi sada u Peterburg. Ima tamo mnogo posla a i nakan je otvoriti u Peterburgu odvjetničku kancelariju. Davno se već bavi svakakvim tužbama i parnicama, i baš je nedavno dobio neku znatnu parnicu. A u Peterburgu se mora zadržati još osim toga, što ima neku važnu stvar kod senata. Tako on može i tebi, mili Rođa, od koristi biti u svemu, a ja i Dunja već smo zaključile, da bi ti već od danas zaista mogao započeti svoju buduću karijeru i smatrati svoju sudbinu već potpuno određenom. Oh, da bude tako! Bila bi takva sreća, da se ne bi mogla ni za što drugo smatrati, nego baš za milost Svevišnjega. Dunja jedino o tom i sanja. Već smo se usudile o tom natuknuti Petru Petroviču nekoliko riječi. On je odgovorio oprezno i rekao, da naravno ne može biti bez tajnika, pa je dabome bolje plaćati plaću rođaku, nego tuđem, ako samo onaj bude sposoban (kao da ti ne bi bio sposoban!), ali je odmah izrazio sumnju, da li ćeš imati vremena, da radiš u njegovoj kancelariji. Onda se stvar i završila na tome, no Dunja sada ni na što drugo i ne misli. Nekoliko je dana već kao u nekoj groznici, te je skovala već cio plan, kako ćeš ti kasnije biti drug i dapače kompanjon Petru Petroviču u njegovim parničnim poslovima, pogotovo jer si i onako na pravnom fakultetu. Ja se, Rođa, sasvim slažem s njom, odobravam njene planove i nade i smatram ih sasvim vjerojatnim; uza sve sadašnje sustezanje Petra Petroviča, koje se lako može objasniti (zato što on tebe još ne poznaje), Dunja je čvrsto uvjerena, da će od svojega budućeg muža dobrotom postići sve, ona je sigurna u to. Mi smo, razumije se, pazile, da pred Petrom Petrovičem ne izlanemo bilo što od tih naših daljnjih sanjarija, u prvom redu, da ćeš mu ti biti kompanjon. On je razuman čovjek i možda bi to primio jako hladno, jer bi mu se sve činilo pukom sanjarijom. Isto tako nismo ni ja ni Dunja ni riječi rekle njemu o tvrdoj nadi našoj, da će nam on priskočiti i tebe pomagati novcem, dok si na sveučilištu; nismo govorile prvo zato, jer će se to i samo udesiti kasnije i on će se jamačno i sam ponuditi, bez suvišnih riječi (ta kako bi i odbio Dunječki!), pogotovo, gdje mu ti možeš da budeš desna ruka u kancelariji i da tu pomoć ne dobivaš kao znak dobročinstva, nego kao zasluženu plaću. Tako hoće Dunječka da to udesi, a ja se sasvim slažem s njom. U drugom redu pak nismo govorile zato, jer sam ja osobito željela, da ti budeš s njime na ravnoj nozi, kad se naskoro sastanete. Dunja mu je sa zanosom govorila o tebi, a on veli, da svakoga čovjeka treba najprije da promotriš svojim očima izbliza, pa da onda o njem sudiš, a on kani da stvori o tebi mišljenje, nakon što se upozna s tobom. Znaš li što, mili moj Rođa, meni se čini zbog nekih razloga (uostalom nipošto zbog Petra Petroviča, nego tako, zbog nekih mojih vlastitih, ličnih, možda i babjih, ženskih hirova) - čini mi se, da će bolje biti, ako ja budem, nakon što se oni uzmu, živjela sama, kao što i sada živim, a ne zajedno s njima. Ja sam potpuno uvjerena, da će on biti toliko plemenit i učtiv, te će me i sam pozvati i ponuditi mi, da se više ne rastajem sa kćerkom, a što dosad još nije govorio, razlog je, svakako, taj, što se to samo po sebi razumije; no ja ću odbiti, ja sam počesto viđala u životu, da punice nisu jako mile muževima, a ja ne, samo da ne želim biti nikome nimalo na teret, nego hoću i sama da budem sasvim slobodna, samo dok imam bilo kakav svoj zalogaj i takvu djecu, kakav si ti i Dunječka. Ako budem mogla, nastanit ću se u vašoj blizini, jer ja sam, Rođa, za konac u pismu ostavila ono, što je najugodnije: znaj dakle, milo čedo moje, da ćemo se možda sastati opet svi i sve troje se izgrliti po prvi put nakon tri godine. Već je sasvim odlučeno, da ćemo ja i Dunja u Peterburg, ne znam kada, no svakako vrlo, vrlo brzo, možda već za sedmicu dana. Sve zavisi od odluke Petra Petroviča, koji će nam odmah javiti, čim se bude snašao u Peterburgu. On bi želio zbog nekih razloga što više požuriti vjenčanje, i čak da se svadba održi, ako bude moguće za mesojeđa, a ako ne uspije zbog kratkoće roka, ono odmah poslije gospojinskoga posta. Oh, kako ću biti sretna kad te privijem na svoje srce. Dunja je sva uzbuđena od veselja, što će se s tobom sastati, pa je jedanput u šali rekla, da bi već zbog toga pošla za Petra Petroviča. Anđeo je ona! Ništa ona ne pripisuje ovom pismu, nego mi samo naređuje, neka ja napišem, da ima mnogo da govori s tobom, tako mnogo, te joj se i ne da laćati pera, jer u nekoliko redaka ne možeš ništa napisati i samo se uzbuđuješ; nego te grli od srca i šalje ti nebrojeno poljupce. No uza sve to, što ćemo se mi možda vrlo brzo sastati, ja ću ti ovih dana poslati novaca, što god više budem mogla. Sada, gdje su svi doznali, da se Dunječka udaje za Petra Petroviča, i moj je kredit odjedanput porastao, te ja znam pouzdano, da će mi sada Afanasij Ivanovič uzajmiti, na račun moje mirovine, čak i sedamdeset i pet rubalja, tako da ću ti poslati dvadeset i pet rubalja, a možda i trideset rubalja. Poslala bih ti i više, ali se bojim naših putnih troškova; Petar Petrovič bio je doduše tako dobar, te je preuzeo jedan dio troška za naš put u prijestolnicu, to jest ponudio se sam, da će otpremiti na svoj trošak naš prtljag i veliki kovčeg (nekako po znancima), ali moramo misliti i na dolazak u Peterburg, jer ne možemo onamo bez prebijene pare, bar prvih dana. Ja sam uostalom s Dunječkom sračunala sve do sitnice, pa je izišlo, da put neće biti skup. Do željeznice je od nas svega devedeset vrsta, a mi smo se već, za svaki slučaj, pogodile s jednim znancem našim, seljakom vozarom; a onda ćemo ja i Dunječka lijepo da se odvezemo u trećem razredu. Možda ću dakle uspjeti, da ti ne pošaljem samo dvadeset i pet rubalja, nego po svoj prilici trideset. No dosta je; dva sam tabaka sasvim ispisala i nema više mjesta; cijela naša historija; pa i jest se nagomilalo mnogo događaja! A sada, mili moj Rođa, grlim te do skoroga našega viđenja i blagosivam te materinskim blagoslovom. Ljubi Dunju, sestru svoju Rođa; ljubi ju onako, kako ona tebe ljubi, i znaj, da ona tebe ljubi beskrajno, više nego sebe. Ona je anđeo, a ti, Rođa, ti si nama sve, - sva naša nada i sve uzdanje. Samo ti budi sretan, pa ćemo biti sretne i mi. Moliš li se ti Bogu, Rođa, kao nekada, i vjeruješ li ti u milost stvoritelja i spasitelja našega? Bojim se u srcu, da li nije i tebe snašlo to novo moderno bezvjerje? Ako jest, ja se za tebe bogu molim. Sjeti se, mili, kako si još u djetinjstvu, za živa oca tepao molitve svoje meni na koljenima i kako smo svi mi bili sretni! Zbogom, ili bolje do viđenja! Grlim te od svega srca i cjelivam te bezbroj puta.

Tvoja do groba
Puljherija Raskoljnjikova

 

Skoro za sve vrijeme, dok je Raskoljnjikov čitao, od samoga početka pisma, lice mu bijaše vlažno od suza; no kad je dočitao, bijaše blijedo, iskrivljeno od grča, žučljiv, zao smiješak titrao mu je na usnama. Prilegne glavom na tanko, izlizano uzglavlje i poče premišljati, dugo premišljati. Srce mu je jako kucalo i misli se jako komešale. Naposljetku mu se smuči i bude mu tjeskobno u toj žutoj sobici, nalik na ormar ili na kovčeg. Pogled i misao tražili su prostora. Zgrabi šešir i iziđe, ali sada bez straha, da li će koga sresti na stubama: sad je zaboravio na to. A udari pravcem prema Vasiljevskomu otoku preko V-skog[14] prospekta, kao da se žuri onamo po poslu, ali je po običaju svojem išao i ne zapažajući, kamo ide, šapćući sam sebi, pa i razgovarajući sa sobom, na veliko čudo prolaznika. Mnogi su ga smatrali pijancem.

 

 

 

IV

 

Majčino ga je pismo izmučilo. No o najglavnijoj i najvažnijoj stvari nije u njega bilo kolebanja ni na časak, već ni onda, dok je čitao pismo. Jezgra cijele stvari bila je u njegovoj glavi riješena, i konačno riješena. "Tog braka neće biti, dok ja živim, i nek gospodin Lužin ide do đavola!"

"Jer je očevidna stvar" mrmljao je u sebi, smješkajući se i slaveći zlobno unaprijed uspjeh svoje odluke. - "Ne, mama, ne, Dunja, nećete vi mene prevariti... I još se ispričavaju, što me nisu zapitale za savjet, nego su bez mene riješile stvar! Koješta! Misle one, da se sada više ne može raskinuti; da vidimo, može li se ili ne može! Divna li mi izgovora: "Takav je, veli, poslen čovjek Petar Petrovič, takav poslen čovjek, da se ni ženiti ne može drugačije, nego na diližansi ili čak u vlaku". Ne, Dunječka, sve ja vidim i znam, o čemu ti namjeravaš mnogo govoriti sa mnom; znam i ja to, o čemu si ti cijelu noć premišljala, hodajući po sobi, i zašto si se molila pred Kazanskom bogorodicom, što je u maminoj spavaćoj sobi. Teško se penjati na Golgotu. Hm! Riješeno je dakle konačno: za poslenoga i razboritoga čovjeka izvolijevate se vi udavati, Avdotja Romanovna, za čovjeka, koji ima svoju glavnicu (već ima svoju glavnicu, to je solidnije i jače se doima), koji služi na dva mjesta, i pristaje uz načela naših najmlađih (kako piše mama), i čini se dobrim, kako primjećuje sama Dunječka. To čini se divnije je od svega! I ta se ista Dunječka udaje za to čini se!... Divno!... Divno!...

"... A da mi je ipak znati, zašto mi mama piše o tim "najmlađim pokoljenjima?" Je li samo zato, da okarakteriše ličnost, ili sa sasvim drugom svrhom: da mene pridobije za gospodina Lužina? Oh, kako su lukave! Da mi je razjasniti samo još jednu činjenicu: koliko su one bile iskrene jedna prema drugoj; onoga dana i one noći i za sve ovo posljednje vrijeme? Jesu li sve riječi što su ih izmijenile otvoreno izrečene, ili su obadvije razumjele, da je i u jedne i u druge jedno u srcu i u mislima, te i ne treba sve izgovarati na glas, i zaludno je zalijetati se. Tako je po svoj prilici donekle i bilo; po pismu se vidi: mami se je učinio nešto oštar, a naivna mama odmah saletjela Dunju sa svojim primjedbama. A ona se, naravno, rasrdila i "odgovorila zlovoljno". Dakako! Tko se i ne bi ražestio, kad je stvar razumljiva i bez naivnih pitanja, i kad je tako riješena da ne treba više ništa govoriti. I što to ona piše meni: "Ljubi Dunju, Rođa, a ona tebe ljubi više nego sebe"; ne grize li nju samu tajom savjest poradi toga, što je pristala, da žrtvuje svoju kćer? "Ti si naše uzdanje, ti si nama sve!" "O mama!..." Sve je jače i jače kipio bijes u njemu, te da je u ovaj čas sreo gospodina Lužina, ubio bi ga valjda!

"Hm!... istina je, - nastavi on slijedeći vihor misli, što je bjesnio u glavi, - istina je, da čovjeku treba "pristupati pažljivo i oprezno, da ga upoznaš"; no gospodin Lužin je jasan. Glavno je, on je poslovan čovjek i čini se, dobar", ta nije šala, postarao se za prtljagu veliki kovčeg otprema na svoj račun! No, pa zar onda nije dobar? A njih dvije, vjerenica i mati, naimaju seljaka taljige rogožinom pokrivene. (Ta putovao sam ja tako!) Ništa! Ta samo devedeset vrsta, "a onda ćemo lijepo u trećem razredu" tisuću vrsta. I pametno je: pružaj noge prema pokrivaču; zar tako, gospodine Lužinu? Ta to je vaša vjerenica... I zar niste mogli znati, da mati uzaima putni trošak na svoju mirovinu? Naravno, to je vaš zajednički trgovački posao, poduzeće, koje obim stranama donosi jednaku korist i jednake dijelove, znači i rashodi idu na pola: ako smo braća, kese nam nisu sestre, kako poslovica veli. Ali i tu ih je poslovni čovjek nasamario malo: prtljaga manje stoji nego njihov put, a možda će mu ga i besplatno prenesti. Zar dakle njih dvije, ili ne vide to, ili namjerice ne primjećuju? I zadovoljne su eto, zadovoljne! A kad još pomisliš, da su ovo istom cvjetovi, a da plodovi istom dolaze! Evo što je tu važno; nije važna škrtost ni tvrdičluk, nego ton svega tog. Ta to će biti i ton nakon svadbe, proročanstvo... A i kuda srlja mama? S čim će ona ići u Peterburg? S tri rublja ili s dvije "bančice", kako veli ona... starica... hm! Od čega ona namjerava živjeti dalje u Peterburgu? Ta ona je i sama nekako već dokučila, da kod Dunje ne može živjeti nakon udaje, čak ni u početku! Onaj se je mili čovjek jamačno nekako zaletio, odao se, premda se mama obadvjema rukama brani od toga: "Sama ću, veli, odbiti". U što se dakle ona i u koga uzda; u onih sto i dvadeset rubalja mirovine, s odbitkom za dug Afanasiju Ivanoviču? Plete ona tamo zimske rupce, veze navlake za rukave, kvari stare oči. Ali rupci donose svega dvadeset rubalja u godini uz onih sto i dvadeset rubalja, znam ja. Uzdaju se dakle ipak u plemenite osjećaje gospodina Lužina: "Sam će, misle, ponuditi, moliti". Hoće baš! Tako to svagda biva u tih schilerovskih krasnih duša: do posljednjega časa kite čovjeka paunskim perjem, do posljednjega se časa nadaju dobru, a ne zlu; slute doduše, da će se na zlo okrenuti, ali ni za što neće prije da izreknu pred sobom pravu riječ, peče ih, čim pomisle na to; obadvjema se rukama brane od istine sve dotle, dok ih taj čovjek, kojega su u zvijezde kovale, sam ne zvrcne po nosu. Da mi je znati, ima li gospodin Lužin kakvih ordena; okladio bih se, da mu o petlji visi Anin red i da ga on prikapča, kad ide na objede dobavljačima i trgovcima. Prikopčat će ga valjda i za svoju svadbu. Đavo ga odnio!...

"No... mami se ne čudim, bog bio s njom, ona je već takva, ali Dunja? Dunječka, mila, ta ja vas znam! Bila vam je dvadeseta godina, kad smo se posljednji put vidjeli: karakter sam vaš shvatio. Mama eto piše, kako "Dunječka može mnogo da podnese". To sam ja i znao. To sam ja znao i pred dvije i po godine, i odonda sam dvije i po godine razmišljao o tom, kako "Dunječka može mnogo da podnese". Kad već može da podnese gospodina Svidrigajlova sa svim posljedicama, onda zaista mnogo može da podnese. A sada smislila, zajedno s mamom, da može podnijeti i gospodina Lužina, koji iznosi teoriju o prednosti onih žena, koje muževi uzimaju iz siromašnih slojeva i tako im iskazuju dobročinstvo, a izlaže to gotovo već pri prvom sastanku. No, recimo, da se "zaletio", premda je on razborit čovjek (tako da se možda i nije zaletio, nego mu je bila namjera, da to što prije razjasni), no Dunja, Dunja! Ta ona je tog čovjeka prozrela, a ipak će živjeti s tim čovjekom! Ta ona će se suhim kruhom hraniti i vodu će piti, a dušu svoju neće prodati i svoju duševnu slobodu neće dati za komfor; neće je dati za sav Schleswig-Holstein[15], a kamoli za gospodina Lužina. Ne, nije takva Dunja bila, koliko ja znam, i... naravno, nije se ni sada promijenila!... Što ćeš! Teški su Svidrigajlovi! Teško je cijeloga života potucati se po gubernijama kao guvernanta za dvjesta rubalja ali ja ipak znam, da će moja sestra radije poći među crnce[16] kakvom plantatoru ili među Letonce[17] k baltijskomu Nijemcu, nego da duh svoj i moralni svoj osjećaj okalja vezom s čovjekom, kojega ne štuje i koji je ne zaslužuje, - zauvijek, jedino zbog lične koristi! I sve da je gospodin Lužin od suha zlata ili od pravog briljanta, ni onda ne bi pristala, da bude zakonita suložnica gospodinu Lužinu! Zašto dakle pristaje sada? U čemu je dakle stvar? A odgonetka? Stvar je jasna: zbog same sebe, svog komfora, čak ni da bi sebe spasila od smrti, neće se prodati, a za drugoga će se eto prodati! Zbog milog, obožavanog čovjeka prodat će se! U tom i jest cijela stvar: za brata, za majku prodat će se! Sve će prodati! O, tu ćemo mi kad se desi zgoda, prigušiti i naše moralno čuvstvo; slobodu, mir, pa i savjest, sve ćemo iznijeti na sajam starudija. Do bijesa i život! Neka samo ta naša ljubljena bića budu sretna! I ne samo to, nego ćemo izmisliti i svoju vlastitu kazuistiku, naučit ćemo od jezuita, te ćemo možda i same sebe umiriti na neko vrijeme, uvjeriti sebe, da tako treba da bude, zaista treba da bude tako radi plemenitog cilja. Takvi mi i jesmo, i sve je jasno kao dan. Jasno je, da se tu ni o kom drugom ne radi, nego o onom Rodionu Romanoviču Raskoljnjikovu, i da se on tu nalazi u prvom planu. Pa da, može ga usrećiti, na sveučilištu ga može uzdržavati, načiniti ga kompanjonom u kancelariji, svu mu budućnost osigurati, može on onda još kasnije postati bogataš, ugledan, poštovan, a može čak da završi život kao štovan čovjek! A mati? Ta tu se radi o Rođi, o milom Rođi, prvencu! Kako ne bi za ovakvoga prvenca žrtvovala čak i ovakvu kćer! O, mila i nepravedna srca! Ta što ćete: onda ne bi možda zazirala ni od Sonječkina udesa! Sonječka, Sonječka Marmeladova, vječna Sonječka, dokle je svijeta i vijeka! A žrtvu, jeste li vas dvije posve ocijenile žrtvu? Jeste li? Da li odgovara snazi? Je li od koristi? Je li razumno? Znate li vi, Dunječka, da Sonječkin usud ni po čemu nije gadniji od života s gospodinom Lužinom? "Ljubavi tu ne može biti", piše mama. Ali što, ako osim ljubavi ne može biti ni poštovanja, nego naprotiv postoji gađenje, prezir, mržnja, što onda? Onda opet naravno izlazi na ono, da treba "paziti na čistoću". Zar nije istina? Razumijete li, razumijete li vi, što ta čistoća znači? Razumijete li vi, da je lužinska čistoća ono isto, što i Sonječkina čistoća, a možda još i gora, gadnija, podlija, jer vi se, Dunječka, ipak nadate velikom komforu, a tamo se ni o čem drugom ne radi, nego o smrti od gladi! "Skupa je, skupa ta čistoća! Dunječka! No, a ako vam onda uzmanjka snage, ako se pokajete? Koliko će biti jada, tuge, proklinjanja, suza, skrivanih od svih, koliko će ih biti, jer vi niste više Marfa Petrovna? A što će onda biti od majke? Ta ona je već i sada nespokojna, na mukama je; što li će onda, kad bude sve sama vidjela? A što će biti od mene?... Ali što ste vi u stvari mislili o meni? Neću ja vaše žrtve, Dunječka, neću, mama! Neće doći do toga, dok sam ja živ, neće doći, neće! Ne primam ja to!"

Odjedanput se trgne i zastane.

"Neće doći? A šta ćeš ti učiniti, da do tog ne dođe? Hoćeš li zabraniti? A kakvo imaš pravo? Što im možeš ti obećati za uzvrat, da bi imao takvo pravo? Da ćeš njima posvetiti sav život, svu budućnost, nakon što svršiš nauke i dobiješ mjesto? Slušali smo mi to, ali to je na vrbi svirala, a sada? Sada odmah treba učiniti nešto, razumiješ li? A što ti radiš sada? Još ih pljačkaš. A one nabavljaju novce na račun mirovine od sto rubalja i od Svidrigajlovih uz zalog! Čim ćeš ti njih očuvati od Svidrigajlovih, od Afanasija Ivanoviča Vahrušina, ti budući milijunaru, ti Zeuse, koji raspolažeš njihovom sudbinom? Za deset godina? Ali za deset će godina mati tvoja oslijepiti od rubaca, a možda i od suza; isušit će se od posta; a sestra? No, ded smisli, što može da bude od sestre nakon deset godina, ili za tih deset godina? Jesi li se domislio?"

Tako je on mučio sebe i dražio tim pitanjima, čak s nekom nasladom. Ali sve to redom nisu bila nova, nisu bila nenadana pitanja, nego stara pitanja, koja ga odavno more. Odavno su ga već počela kidati i sve su mu srce iskidala. Davno predavno začeo se u njem taj sadašnji jad, rastao, gomilao se, te u posljednje vrijeme sazreo i koncentrirao se, prevratio se u užasno, ljuto, fantastično pitanje, koje mu je izmučilo srce i um, tražeći svom snagom rješenje. A sada je majčino pismo kao grom tresnulo u nj. Jasno je, da sada ne valja tugovati niti pasivno patiti i jedino premišljati o tom, kako se ta pitanja ne mogu riješiti, nego treba svakako učiniti nešto, i to odmah, što brže. Treba se odlučiti po što po to na nešto, ili...

"Ili se sasvim odreći života, - zavikne on iznenada bijesno, - ponizno se pokoriti sudbini, ma kakva ona bila, jednom zauvijek, prigušiti u sebi sve, odreći se svakoga prava, da radiš, živiš i ljubiš!...

"Razumijete li, razumijete li vi, milostivi gospodine, što to znači, kad više nikuda ne možete? - padne mu na pamet jučerašnje pitanje Marmeladovljevo. - "Jer treba, da svaki čovjek može kud bilo otići..."

Odjednom se trgne: glavom mu sine misao, i to opet jedna jučerašnja. No nije se trgnuo zato, što mu je u glavi sinula ta misao. Znao je, predosjećao je, da će mu svakako "sinuti", i čak ju je čekao; a ta misao nije bila nipošto jučerašnja. Ali razlika je bila u tom, što je prije mjesec dana, pa još i jučer, bila samo sanjarija, a sada... sada mu se iznenada javila, ali ne kao sanjarija, nego u nekom novom, groznom i sasvim nepoznatom obliku, i on je odjedanput spozna... Grunulo ga u glavu i pred očima mu se smračilo.

Ogleda se žurno, tražio je nešto. Htio je sjesti, i tražio je klupu. Prolazio je sada K-skim boulevardom.[18] Klupu opazi kojih sto koračaja pred sobom. Pođe onamo, što je brže mogao; ali putem doživje malu zgodu, koja mu je na nekoliko časaka zaokupila svu pažnju.

Ogledavajući se za klupom opazi, da dvadesetak koračaja pred njim ide neka žena, ali isprvice nije pazio na nju, kao što nije dosad pazio ni na što, što je prolazilo pred njim. Često bi, na primjer, došao kući, a da se nikako nije sjećao, kojim je putem došao, pa se već naučio, da tako hoda. Ali na ovoj ženi, koja je išla pred njim, bilo je nešto neobično, što odmah pada u oči, te mu ona stane pomalo zaokupljati svu pažnju, isprva nehotice i nekako preko volje, a onda sve jače te jače. Snašla ga želja, da dokuči, što li je to tako neobično u te žene? U prvom redu, ona je zacijelo jako mlada djevojka, a hoda po toj žegi gologlava, bez suncobrana i bez rukavica, i nekako smiješno razmahuje rukama. Na njoj je haljina od lake svile, ali ju je nekako jako čudno obukla, jedva zakopčana, a otraga u struku, na gornjem kraju suknje, razderana; cio se komad oderao, pa visi i vije se. Malena marama prebačena preko golog vrata, ali i ona stoji nekako nakrivo i nahero. A onda, djevojka stupa nesigurno, spotiče se i tetura. Taj susret privuče naposljetku svu pažnju Raskoljnjikovljevu. S djevojkom se sukobi baš kraj klupe, ali kad ona dođe do klupe, izvali se na nju u kut, te nasloni glavu na naslon i zaklopi oči, očigledno od velikog umora. On je pogleda i odmah razabere, da je potpuno pijana. Neobično mu je i nemilo bilo gledati ovakav prizor. Štoviše pomisli, da li se možda ne vara. Pred njim je posve mlado lice, od šesnaest godina, možda i od petnaest, - maljucno, bijelo, ljepuškasto, ali sasvim zajapureno i kao nabuhlo. Djevojka, čini se, gotovo i nije pri svijesti; nogu prebacila preko noge i otkrila je više, nego što bi trebalo, i kako se po svem vidi, nije baš svjesna, da je na ulici.

Raskoljnjikov ne sjedne, a ne htjede ni otići, nego je neodlučan stajao pred njom. Ta je ulica vazda pusta, a sada, u dva sata i po ovakvoj žegi, nije tu skoro bilo ni žive duše. Ali na strani, kojih petnaest koračaja dalje, na kraju boulevarda, bio je stao neki gospodin, koji je, sudeći po svemu, htio također pristupiti djevojci s nekom namjerom. I on ju je valjda smotrio iz daljine i letio je za njom, ali ga je smeo Raskoljnjikov. Šibaše ga pakosnim pogledima, ali nastojeći međutim da ih Raskoljnjikov ne primijeti, te nestrpljivo čekaše, da se taj nemili odrpanac ukloni i da dođe na njega red. Stvar je bila razumljiva. Gospodinu je bilo tridesetak godina, bio je krupan, ugojen, bijel i rumen u licu, ružičastih usana, s brčićima, jako kicoški odjeven. Raskoljnjikov se strahovito rasrdi; snađe ga odjednom volja, da uvrijedi toga ugojenog gizdelina. Ostavi na čas djevojku i pristupi gospodinu.

- Hej vi, Svidrigajlove! Što ćete vi tu? - zavikne stiščući pesnice i smijući se, dok su mu se usne pjenile od bijesa.

- Što to znači? - oštro zapita gospodin, namrštivši obrve i začudivši se bahato.

- Gubite se!

- Otkud se ti usuđuješ, ti gade!...

I on izmahne korbačem. Raskoljnjikov poleti na njega dignutih pesnica, i ne misleći, da bi taj krupni gospodin mogao smotati i dvojicu takvih kakav je on. No u taj ga čas netko odostrag zgrabi snažno: među njih stane redar.

- Mir, gospodo ne tucite se na javnom mjestu! Što bi vi? Tko ste vi? - obrati se on oštro Raskoljnjikovu, primijetivši njegove dronjke.

Raskoljnjikov ga pogleda pažljivo. Bilo je to čestito vojničko lice sa sijedim brcima i zaliscima i s razboritim pogledom.

- Vas ja i trebam, - zavikne, hvatajući redara za ruku. - Ja sam bivši student Raskoljnjikov... Da i vi znate, - obrati se gospodinu. - A vi hodite sa mnom, pokazat ću vam nešto...

I kako je uhvatio redara za ruku, povuče ga prema klupi.

- Evo vidite, potpuno pijana, maločas je išla boulevardom; tko bi je znao, kakva je, ali ne čini se, da je od toga zanata. Sva je prilika, da su se negdje opili i prevarili... prvi put... razumijete?... pa su je tako pustili na ulicu. Pogledajte, kako joj je razderana haljina, pogledajte, kako je obučena: ta nju su oblačili, nije se sama obukla, a oblačile su je nevješte ruke, muške. To se vidi. A sada pogledajte amo: toga gizdelina, s kojim sam se skoro potukao, ja ne poznajem, prvi ga put vidim; i on je nju primijetio usput, maločas, pijanu, bez svijesti, pa i njega sada snašla volja, da priđe i da je zgrabi, - jer je u takvom stanju - i da ju odvede nekuda... Tako je to zacijelo; vjerujte, da se ja ne varam. Ja sam vidio sam, kako ju je pratio i motrio, ali ja sam ga spriječio i sada on čeka, mota cigaretu... Valjda mu je ne ćemo dati! Da je otpremimo kući? Što mislite?

Redar za tren sve razumjede i razabra. Što se tiče debelog gospodina, sve je jasno, preostaje još djevojčica. Stari se vojnik nagne nad nju, da je izbliza razmotri, i iskreno mu se žaljenje javi na licu.

- Ah, jada li! - reče, klimajući glavom, - skoro još pravo dijete. Prevarili su je, kao sveto! Slušajte, gospođice, - poče je zvati, - gdje stanujete?

Djevojka rasklopi umorne, zamućene oči, tupo pogleda te ljude, koji je ispituju, i odmahne rukom.

- Slušajte, - reče Raskoljnjikov, - evo, (on počeprka po džepu i izvadi dvadeset kopjejaka; našlo se), uzmite, najmite izvoščika i naredite mu, neka je odveze u stan. Samo da nam je doznati njen stan!

- Gospođice, ta gospođice! - započne opet redar, kad je primio novce, - odmah ću najmiti izvoščika i sam ću vas otpratiti. Kamo želite? A? Gdje stanujete?

- Idem... Napastuju! - promrmlja djevojka i opet odmahne rukom.

- Ah, ah, ne valja tako! Ah, sramota je to, gospođice, velika sramota! - Opet on zaklima glavom, stideći se, žaleći i zgražajući se. - Muka je to! - obrati se on Raskoljnjikovu i sada ga opet letimice pogleda od glave do pete. Učinio mu se valjda čudan i on: u takvim dronjcima, a daje novac!

- Jeste li je našli daleko odavle? - zapita ga.

- Kažem vam: išla je preda mnom, teturala, tu na boulevardu. Kad je došla do klupe, izvalila se odmah na nju.

- Ah, kakva je danas sramota nastala na svijetu. Gospode bože! Tako mlada, i eto se opila! Prevarili je, tako je! Eto su joj i haljinicu razderali... Ah, kakva je pokvarenost nastala sada!... A možda je iz plemićke porodice, iz koje siromašne... Mnogo ih sada ima takvih. Naoko je nekako nježna, kao prava gospođica.

I opet se nagne nad nju.

Možda i u njega rastu isto takve kćeri - "kao prave gospođice i nježne" s navikama obrazovane čeljadi i sa svakojakim pomodarskim oponašanjem...

- Glavna je stvar, - upeo se Raskoljnjikov, - da je ne prepustimo tomu podlacu! Ta on će je još osramotiti! Jasno je kao dan, što on želi; eto i ne odlazi, podlac!

Raskoljnjikov je govorio na glas i pokazivao rukom upravo na njega. Onaj ga ču i već htjede da se ponovo razbjesni, ali se predomisli i samo ga prezirno pogleda. Onda se polako udalji još deset koračaja i opet stane.

- Da je ne prepustimo, - odgovori podčasnik premišljajući... - Samo da ona rekne, kamo bi je odvezli, jer inače... Gospođice, ta gospođice! - nagne se on opet.

Iznenada rasklopi ona sasvim oči, pogleda pažljivo, kao da je razumjela nešto, ustane s klupe i pođe opet istim putem, otkud je i došla.

- Pi, bestidnici, napastuju! - reče ona i opet odmahne.

Pođe brzo, teturajući kao i prije. Gizdelin pođe za njom, ali drugom alejom, ne skidajući očiju s nje.

- Ne brinite se, neću dopustiti, - reče brkonja odrešito i krene za njima.

- Uh, kakva je pokvarenost nastala sada! - ponovi on na glas, uzdišući.

U taj čas kao da je nešto ubolo Raskoljnjikova; za jedan tren kao da se nešto prevrnulo u njemu.

- Slušajte, hej! - zavikne on za brkonjom.

Ovaj se okrene.

- Pustite! Čemu? Okanite se! Neka se pozabavi! (On pokaže na gizdelina.) Što vas briga?

Redar ga nije razumio, te je razrogačio oči. Raskoljnjikov se nasmije.

- E-eh! - reče stari vojnik, mahne rukom i pođe za gizdelinom i djevojkom, pomislivši, da je Raskoljnjikov ili lud ili još nešto gore.

- Odnio mojih dvadeset kopjejaka, - izgovori Raskoljnjikov pakosno, kad je ostao sam. - No neka uzme i od onoga, pa neka pusti djevojku da ode s njim, tako će se i svršiti... I što sam se ja petljao u to! Zar ja da pomažem? Imam li ja pravo, da pomažem? Neka se živi gutaju, što se mene tiče? Kako sam ja smio dati onih dvadeset kopjejaka? Zar su moje?

Uza sve te čudne riječi bi mu jako teško. Prisjedne na ostavljenu klupu. Misli su mu se razbjegle... A bilo mu je uopće teško misliti u taj čas o bilo čemu. Volio bi se sada sasvim zanijeti u san, zaboraviti na sve, onda se probuditi i započeti posve iznovice...

- Jadna djevojčica! - reče, kad je pogledao prazan ugao klupe. - Prenut će se, zaplakat će, onda će mati doznati... Najprije će je istući, onda premlatiti, ljuto i sramotno, možda će je i otjerati... A ako je i ne otjera, nanjušit će ipak Darje Francovne i curica će započeti da se povlači kojekuda... Onda evo odmah bolnice, (a to biva svagda u onih, koje žive kod jako čestitih matera i nevaljale se kradom od njih), no, onda... onda opet bolnica... vino... krčme... i opet bolnica... za dvije tri godine bogalj, pa ako poživi svega devetnaest ili osamnaest godina... Zar nisam viđao takve! A zašto su one postale takve? Pa eto sve na ovakav način... Pi! Neka! Tako, vele, mora i biti. Ovoliki procenat, vele, mora svake godine nestati... nekuda... do đavola, valjda, da preostale okrijepi i da im ne smeta. Procent! Divne su zaista te njihove riječi: tako umirujuće, naučne. Rekoše: procent, ne treba se dakle uznemiravati. Da je drugačija riječ, no onda... bilo bi možda nezgodnije... A što onda, ako i Dunječka nekako zapadne u taj procent!... Ako ne u taj, a ono u drugi!

"Kamo ja to idem? - pomisli iznenada. - Čudno. Ta ja sam radi nečega pošao. Kad sam pročitao pismo, krenuo sam... Na Vasiljevski otok, Razumihinu sam ja sada pošao, eto... sjećam se. Ali zašto sam krenuo? I otkud mi je baš sada pala na pamet misao, da idem Razumihinu? To je značajno."

Čudio se sam sebi. Razumihin mu je bio jedan od pređašnjih drugova na sveučilištu. Dok je Raskoljnjikov bio na sveučilištu, nije za čudo ni imao drugova, od svih se tuđio, nikomu nije odlazio i nije ni volio, da k njemu dolaze. Uostalom brzo su se odbili svi od njega. Nije učestvovao ni u općim sastancima, ni u razgovorima, ni u zabavama, niti bilo u čemu Učio je marljivo i zato su ga štovali, ali ga volio nije nitko. Bio je vrlo siromašan, a nekako naduto ponosan i nedruževan, kao da nešto taji u sebi. Gdjekojim se drugovima njegovim činilo, da ih sve smatra za djecu, gleda s visoka, kao da ih je sve pretekao i po razvitku, i po znanju, i po načelima, a njihova načela i interese drži za nešto niže.

S Razumihinom se nekako združio, ili baš i nije združio, nego bio razgovorniji i otvoreniji. Ali s Razumihinom nije nitko ni mogao biti drugačiji. To je bio neobično veseo i druževan momak, dobar i prostodušan. Ali pod tom se prostodušnošću krila ozbiljnost i dostojanstvo. Najbolji njegovi drugovi su to shvaćali i svi su ga voljeli. Bio je jako bistar, iako zaista nešto priprost. Vanjštine je bio naočite: visok, mršav, vazda loše obrijan, crnokos. Znao se gdjekada kavžiti i bio na glasu kao snažan čovjek. Jedanput je noću u društvu, jednim zamahom, oborio stražara, visokog dvanaest vršaka. Piti je mogao bez kraja, ali je mogao i da uopće ne pije; mogao je vragovati do zla boga, ali je mogao da uopće ne vraguje. Razumihin je bio osobit još i po tom, što ga nikada nikakve nezgode nisu zbunjivale, i nikakve loše prilike, činilo se, nisu mogle njega slomiti. Znao je stanovati ma i na krovu, znao je trpjeti najgrđu glad i najljuću zimu. Bio je puki siromak i sam je samcat uzdržavao sebe, zarađujući novac svakojakim poslovima. Znao je nebrojene izvore, iz kojih je mogao crpsti zaradu. Jedanput nije cijelu zimu nikako grijao sobu, te je tvrdio, da je tako i prijatnije, jer se bolje spava u hladnoj sobi. Sada je i on bio prisiljen da napusti sveučilište, ali ne za dugo, nego se svom silom trsio, da popravi svoje prilike i da nastavi nauke. Raskoljnjikov nije bio kod njega već četiri mjeseca, a Razumhin nije ni znao njegov stan. Jedanput su se, prije dva mjeseca, susreli na ulici, no Raskoljnjikov je odvratio glavu i prešao štoviše na drugu stranu, da ga onaj ne smotri. A Razumihin, ma da ga je i opazio, prošao je, ne želeći da buni prijatelja.

 

 

 

V

 

"Zbilja, ja sam nedavno htio da zamolim Razumihina za posao, ili da mi nabavi instrukcija, ili što bilo... - domišljao se je Raskoljnjikov, - ali čime mi sada može pomoći? Sve da mi i pribavi instrukcija, sve da podijeli sa mnom posljednju kopjejku, ako je ima, pa da čak i kupim čizme i odjeću popravim, kako bi mogao ići na instrukcije... hm... no, a dalje? Što ću s petacima[19]? Zar meni treba sada to? Smiješno je zaista, što sam pošao k Razumihinu...

Pitanje, zašto je sada pošao k Razumihinu, uznemirivalo ga je jače, nego što mu se i samom činilo, uzrujano je tražio neko zlokobno značenje u tom svojem postupku, koji bijaše naoko sasvim običan.

"Što, zar sam htio sve da popravim samo Razumihinom i zar sam svemu izlaz našao u Razumihinu?" - pitao je sebe u čudu.

Premišljao je i protirao čelo, i za divno čudo, nekako iznenada, odjednom i skoro sama od sebe sinula mu u glavi, nakon duga razmišljanja, sasvim neobična misao.

"Hm... k Razumihinu, - progovori on odjedanput sasvim spokojno, kao da je to neko konačno rješenje, - k Razumihinu ću ja otići, dabome... ali - neću sada... Ja ću k njemu... sutradan nakon onoga, dok ono bude svršeno i dok sve pođe po novom".

I odjedanput se snađe.

"Nakon onoga, - zavikne ustajući s klupe, - a zar će se ono desiti? Zar će se zbilja desiti?"

Ostavi klupu i pođe, skoro potrči; htjede se u prvi mah vratiti kući, ali mu odjedanput posta strašno mrsko vraćati se kući: u tom kutu, u toj užasnoj rupčagi, tamo baš i dozrijeva sve ono evo već mjesec dana i dulje; i on pođe, kamo ga oči vode.

Nervozna mu se drhtavica pretvorila u neku grozničavu; stala ga hvatati i jeza; žega je silna, a on zebe. Nekako na silu, skoro besvjesno, po nekoj unutarnjoj potrebi, započne zagledavati u sve, na što nailazi, kao da se svom silom nastoji zabaviti, ali mu je to slabo polazilo za rukom, te je svaki čas zapadao u zamišljenost. A kad bi se prenuo, digao glavu i ogledavao se uokolo, odmah bi zaboravljao, o čem je maločas razmišljao, pa i to, kuda je išao. Tako on prođe sav Vasiljevski otok, iziđe na Malu Njevu, prijeđe most i skrene na otoke. Zelenilo i svježina svidješe se u prvi mah njegovim umornim očima, vičnima gradskoj prašini, vapnu i golemim kućama, koje stišću i dave. Tu nema ni zapare, ni smrada, ni krčmi. No nabrzo mu se i ti novi, prijatni osjećaji pretvore u bol i razdražljivost. Postajkivao bi pred kakvim ljetnikovcem, ukrašenim zelenilom, pa bi gledao kroz ogradu i viđao podalje, na balkonima i na terasama, nagizdane žene i djecu, kako trče po vrtu. Osobito ga je zanimalo cvijeće i njega je najdulje promatrao. Sretao je i sjajne kočije, jahače i jahačice; pratio ih radoznalo očima i zaboravljao na njih još prije, nego što su mu nestajali s očiju. Jedanput zastane i prebroji svoje novce: imao je oko trideset kopjejaka: "dvadeset redaru, tri Nastasji za pismo, - dakle sam Marmeladovima dao jučer četrdeset i sedam ili pedeset kopjejaka", pomisli, računajući bogzna zašto, ali nabrzo zaboravi čak i to, zašto je izvadio novce iz džepa. Sjeti se onda, kad je prolazio kraj neke gostionice, neke vrste javne kuhinje, i osjetio, da je gladan. Uđe u kuhinju, ispije čašicu votke i pojede nekakav nadjeveni kolač. Dojeo ga je istom vani. Davno već nije pio votke i ona odmah učini svoje, premda je ispio samo jednu čašicu. Noge odjedanput otežaše i stao da ga hvata silan san. Pođe kući; ali kad je već bio došao do Petrovskoga otoka, zastane sav iznemogao, skrene s puta, uđe u šikaru, izvali se na travu i za tren zaspi.

U bolesnu stanju sni znaju biti neobično izraziti, jasni i izvanredno nalik na javu. Stvara se gdjekada grozomorna slika, ali okviri i cio proces njena nastajanja, tako su vjerojatni i popraćeni takvim finim podrobnostima, koje su doduše nenadane, ali tako umjetnički odgovaraju potpunoj cjelini te slike, da ih na javi ne bi smislio taj isti sanjač, makar bio takav umjetnik kao Puškin ili Turgenjev. Takvi se sni, bolesni sni svagda dugo pamte i jako se doimaju rastrojenoga i uzbuđenoga organizma čovjeka.

Strašan se san prisnio Raskoljnjikovu. Usnio je svoje djetinjstvo, još u njihovu gradiću. Ima mu sedam godina i šeta se o blagdanu, pred veče, s ocem izvan grada. Vrijeme je mutno, dan sparan, mjesto sasvim onako, kako se uščuvalo u njegovoj pameti: u pameti mu je dapače mnogo jače izblijedilo, nego što mu se sada prikazuje u snu. Gradić je pred njim kao na dlanu, nema unaokolo ni vrbe; negdje se daleko, sasvim na kraju neba, crni šumica. Nekoliko koračaja od posljednjega gradskoga plota stoji krčma, velika krčma, od koje je on svagda nemilo zazirao i pobojavao se kad god bi na šetnji s ocem prolazio pored nje. Tamo je bila navijek gomila, tamo su se derali, hihotali psovali odurnim, hrapavim glasovima pjevali i često se tukli; oko krčme su se vazda šuljale takve pijane i strašne njuške... Kad bi ih sreo, privijao bi se uz oca i sav bi drhtao. Kraj krčme je stramputica, vazda prašna, i prašina se na njoj vazda tako crni. Ta se stramputica vijuga dalje, te tri stotine koračaja odatle obilazi nadesno gradsko groblje. Usred groblja je kamena crkva sa zelenom kupolom, kamo je dvaput u godini s ocem i majkom odlazio na službu, kad su se služile zadušnice za njegovu baku, koja je već odavno umrla i koju on nije nikada vidio. Nosili su onda sa sobom koljivo u bijeloj zdjeli, u ubrusu, a koljivo je bilo šećerno, od riže i sušaka, koji su bili u rižu pouticani u obliku krsta. Volio je tu crkvu i starinske ikone u njoj, ponajviše bez okvira, i staroga svećenika drhtave glave. Do bakina groba, na kojem je ploča, bio je i grob mlađega brata, koji je umro kad mu je bilo šest mjeseci, i koga također nije znao i nije mogao pamtiti; ali mu rekoše, da je imao mlađega brata, te se svaki put kad je dolazio na groblje, pobožno i ponizno krstio nad grobićem, klanjao mu se i cjelivao ga. I eto mu se prisnilo sada: ide s ocem putem na groblje i prolaze kraj krčme; drži on oca za ruku i u strahu se obazire na krčmu. Nešto mu osobito privlači pažnju: kao da je tu neka zabava, vrve građanke u svečanim haljinama, žene, njihovi muževi i svakojaka klatež. Svi su pijani, svi pjevaju, a pred ulazom u krčmu stoje taljige, ali čudne taljige. Jedne od onih ogromnih taljiga, u koje prežu goleme teretne konje, te voze na njima robu i vinsku burad. Volio je svagda promatrati te goleme teretne konje, s dugim grivama, a krupnim nogama, kako idu spokojno, odmjerenim korakom i vuku za sobom čitavo brdo, a nikako se i ne upinju, kao da im je lakše s kolima nego bez kola. No sada, začudo, u velike takve taljige upregnuto bilo malo, mršavo, riđasto, seljačko kljusence, jedno od onih, što ih je često gledao, kako se upinju s kakvim visokim vozom drva ili sijena, pogotovo kad se kola zaglibe ili zapadnu u kolosijek, i onda ih seljaci tako ljuto, tako ljuto mlate knutovima, gdjekada i po njuški i po očima, a njemu je tako teško, tako teško gledati, da bi skoro da zaplače, te ga mati svaki put uklanja s prozora. No sada nastaje odjedanput velika buka: iz krčme izlazi vičući i pjevajući, s balalajkama, takvi veliki seljaci, trešteni pijani, u crvenim i modrim košuljama, sa zaogrnutim kaputima. "Sjedajte svi! - viče jedan od njih, još mlad, debela vrata, mesnata lica, crvena kao mrkva; - sve ću odvesti, sjedajte!" No odmah zaori smijeh i uzvikivanje:

- Takva raga, pa da nas odveze!

- A jesi li ti, Mikolka, pri pameti: ovakovu kobilicu prežeš u takve taljige?

- Ta toj riđuši ima zacijelo dvadeset godina, braćo!

- Sjedajte, sve ću vas odvesti! - viče opet Mikolka, skače prvi u taljige, hvata uzde i staje uspravan sprijeda u taljigama. - Dorat je otoič otišao sa Matvejem, - viče on s taljiga, - a ta me kobilica samo srdi; najradije bih je, mislim, ubio, zabadava je hranim. Velim - sjedajte! Potjerat ću trkom. Trkom će ona!

I on hvata u ruke knut, uživajući, kako će mlatiti riđušu.

- Ta sjedaj, svejedno! - hihoću u rulji. - Čuješ li, trkom će!

- Nije ona trkom trčala valjda već deset godina.

- Potrčat će!

- Ne žalite, braćo, hvatajte svaki svoj knut, spremajte se!

- I hoćemo! Udri!

Svi se hihoćući i šaleći penju na Mikolkine taljige. Natovarilo se šest ljudi i još bi ih moglo stati. Uzimaju sa sobom jednu ženu, gojnu i rumenu. Ona je u vunenu sarafanu, na glavi joj parta s niskama, na nogama cokule; hrska ona orahe i osmjehuje se. Uokolo, u gomili također se smiju, a kako da se i ne smiju: onakva jadna kobilica, pa da ovoliki teret poveze trkom! Dva se momka u taljigama odmah mašaju knutova, da pomognu Mikolki. Zaori: "Đi!" Kljuse trga iz sve snage, ali ne samo da ne može trkom, nego jedva jedvice i korakom, samo prebira nogama, dašće i kleca pod udarcima ona tri knuta koja pljušte po njoj kao kiša. Smijeh na taljigama i u gomili raste, ali Mikolka se srdi i u bijesu mlati, mlati kobilicu sve češće, kao da zbilja misli, da će ona udariti u trk.

- Pustite i mene, braćo! - viče iz gomile jedan momak, koji se pomamio.

- Sjedaj! Sjedaj! Sjedajte svi - viče Mikolka, - sve će vas odvesti! Umlatit ću je!

Šiba je i šiba i ne zna više od bijesa, čim bi ju udarao.

- Tatice, tatice, - viče on ocu, - tatice, što to oni rade? Tatice, tuku jadnog konja!

- Hajdemo, hajdemo! - odgovara otac, - pijani su, luduju, glupani, hajdemo, ne gledaj ih! - i hoće da ga odvede, ali mu se on otima i sav izvan sebe trči konju. No jadnom je konju loše.

Gubi dah, zastajkuje, opet trga, samo što ne pada.

- Udri na mrtvo ime - viče Mikolka, - kad ne ide drugačije. Umlatit ću je!

- Ta zar ti nisi kršteno čeljade, ti đavole! - dovikuje mu neki starac iz gomile.

- Otkud bi ovoliki konjićak vukao onoliki teret! - domeće drugi.

- Ubit ćeš konja! - viče treći.

- Ne brini se, moj je! Što me je volja, to i radim. Sjedaj i ti! Sjedajte svi! Hoću svakako, da udari u trk!...

Uto prasne hihot i nadjača sve: kobilica nije mogla da podnese onoliko udaranje, te se u nemoći stala ritati. Ni starac se nije mogao suspreći, pa se nasmiješio. I jest smiješno: ovako jadna kobilica i još se rita!

Još dva momka iz gomile grabe knutove i trče kobilici, da je tuku s bokova. Svaki pritrčaje s druge strane.

- Po njuški, po očima je udri, po očima, - viče Mikolka.

- Pjesmu, braćo! - viče netko s taljiga i svi na taljigama prihvaćaju. Razliježe se raskalašna pjesma, udara talambas, kao pripjev pozvižduju. Žena hrska orahe i osmjehuje se.

... On trčka oko konjićka, potrkuje pred njega, vidi, kako ga biju po očima, baš po očima! Plače. Bijes ga spopada, suze mu teku. Jedan od njih, što mlate, zahvati ga po licu, ali on to ne osjeća; lama rukama, viče. Leti k sijedome starcu sijede brade, koji klima glavom i sve to osuđuje. Jedna ga žena hvata za ruku i hoće da ga odvede, ali se on otima i opet žuri konjićku. A konjićak već iznemogao, ali se još jednom pokušava ritnuti.

- Da te đavo! - uzvikuje Mikolka bijesan. - Baca knut, naginje se i izvlači ozdol iz taljiga dugu i debelu rukunicu, hvata je objeručke za kraj i svom silom izmahuje na riđušu.

- Smlavit će je! - viču uokolo.

- Ubit će je!

- Moja je! - viče Mikolka i s punim zamahom spušta rukunicu. Zaori težak udar.

- Udri je, udri! Što ste prestali! - viču glasovi iz gomile.

Mikolka izmahuje po drugi put i drugi udar punim zamahom pada na leđa jadnoj ragi. Ona se spušta zadom, ali odskakuje i trga, trga s posljednjom snagom na sve strane, da izvuče; ali sa svih strana dočekuje je šest knutova, a rukunica se opet diže i pada po treći put, onda po četvrti put, odmjereno, sa zamahom. Mikolka se razbjesnio, što ne može jednim udarcem da je ubije.

- Žilava je! - viču unaokolo.

- Sad mora pasti, braćo, gotova je! - viče iz gomile jedan zanesenjak.

- Sjekirom je treba, da što! Treba odjedanput dotući, - viče treći.

- Hej! Đavoli te derali! S puta? - uzvikuje Mikolka bijesno, odbacuje rukunicu, opet se naginje u taljige i izvlači željeznu motku. - Pazite se! - viče i iz sve snage izmahuje na svog jadnog konjićka. Udar grune; kobilica se zaljulja, sjedne, htjedne trgnuti, ali motka joj se opet iz sve snage obori na leđa, te ona pada na zemlju, kao da su joj odjedanput podrezali sve četiri noge.

- Dotucite je! - viče Mikolka i skače, kao da je izvan sebe, s taljiga. Nekoliko momaka svi redom crveni i pijani, hvataju sve, što im je pri ruci, knutove, batine, rukunicu, i jure kobilici, što izdiše. Mikolka staje sa strane i udara motkom nasumce po leđima. Raga oteže njušku, teško uzdiše i skapava.

- Dotukao je! - viču u gomili.

- A zašto nije trčala!

- Moja je! - viče Mikolka, s motkom u rukama, a oči mu se zakrvavile. Stoji i kao da žali, što nema više nikoga da bije.

- No, ti zaista nisi kršteno čeljade! - viču već mnogi glasovi iz gomile.

Ali jadni dječak nije više pri sebi. Vičući gura se kroz gomilu k riđuši, obuhvata joj mrtvu, okrvavljenu glavu i ljubi je, ljubi je u oči, u labrde... Onda odskakuje odjedanput, te bijesan navaljuje svojim pesničicama na Mikolku. U taj ga mah hvata napokon otac, koji je već dugo trčao za njim, te ga iznosi iz gomile.

- Hajdemo, hajdemo, - govori mu, - hajdemo kući.

- Tatice! Zašto su oni... jadnoga konjićka... ubili! - jeca on, ali dah mu zastaje i riječi mu se u uzvicima kidaju iz stisnutih grudi.

- Pijani su... luduju... ne tiče se nas... hajdemo, - govori otac. On grli oca rukama, ali u prsima ga guši, guši. Hoće da odahne, da zavikne, i - budi se.

Probudio se sav oznojen, oznojene kose, bez daha, i pridigne se sav užasnut.

- Hvala bogu, samo je san! - reče, sjedajući pod drvetom i duboko dišući. - No što je to? Da me ne spopada vrućica: takav glupi san.

Cijelo mu je tijelo bilo kao izlomljeno, a u duši zbrka i mrak. Podlakti se na koljena i podupre rukama glavu.

- Bože! - usklikne on, - zar ću ja zbilja zgrabiti sjekiru i udarati po glavi i razmrskati joj lubanju... šuljati se sav u ljepljivoj, toploj krvi, kidati bravu, krasti i drhtati; sakrivati se, sav obliven krvlju... sa sjekirom... Gospode bože, zar ću zbilja?

Drhtao je kao list, dok je to govorio.

- A što mu je! - nastavi, dižući se opet i kao u silnom čudu, - ta ja sam znao, da to ne ću moči podnijeti, zašto sam dakle sve dosad mučio sebe? Ta još jučer, jučer, kad sam otišao, da izvršim taj... pokus, ta jučer sam razabrao konačno, da neću izdržati... Što mi je dakle sada? Čemu sam sve dosad sumnjao? Ta jučer, kad sam silazio niz stube, rekao sam ja sam, da je to podlo, gadno, nisko, nisko... ta meni se je od same te misli najavi zgadilo i užas me spopao...

- Ne, ne mogu ja to izdržati, ne mogu izdržati! Sve da nema, sve da nema nikakve sumnje u tim računima, sve da je to, što je odlučeno u ovom mjesecu, jasno kao dan, istinito kao aritmetika! Gospode! Ta ja se ipak neću odlučiti! Ta neću izdržati, neću izdržati!... Čemu, čemu sve dosad...

Ustane, začuđen se ogleda oko sebe, kao da se čudi i tomu, što je zašao ovamo, te pođe prema T-vu mostu.[20] Bio je blijed, oči su mu gorjele, svi su mu udovi bili iznemogli, ali odjedanput poče lakše disati. Osjetio je, da je već zbacio sa sebe ono strašno breme, što ga je tištalo tako dugo, i pri duši mu bi lako i spokojno. "Gospode! - molio se, - pokaži mi put tvoj, a ja se odričem te proklete... moje tlapnje!"

Prelazeći preko mosta gledao je mirno i spokojno Njevu, jarki zapad jarkoga rumenoga sunca. Slab je bio, ali ipak nije osjećao umornosti. Kao da mu se sada odjedanput provalio čir, koji se gnojio mjesec dana. Sloboda, sloboda! Oslobodio se je sada tih čini, čarolija, basne i sablazni!

Kasnije, kad se sjećao ovoga vremena i svega, što mu se dogodilo tih dana, čas po čas, točku po točku, crtu po crtu, čudio se svagda gotovo sujevjerno, jednoj stvari koja zapravo nije bila jako neobična, ali mu se kasnije vazda činila unaprijed određenom sudbinom.

Radilo se ovom: nikako nije mogao da razumije ni da objasni sam sebi, zašto se nije, ovako umoran i izmučen, vratio kući najkraćim i najprečim putem, kuda bi mu to bilo najzgodnije, nego se vratio preko Sijenskoga trga, preko kojega nije morao uopće ići. Zaobilaženje nije bilo daleko, ali primjetno i sasvim nepotrebno. Vraćao se dabome već desetak puta kući a da se nije sjećao, kojim je ulicama došao. No zašto se (pitao se on navijek), zašto se takav važan, takav, po njega odlučan i u isti mah takav potpuno slučajan susret na Sijenskom trgu preko kojega nije imao zašto ići) desio baš sada u taj sat, u taj tren u njegovom životu, upravo u takvom duševnom raspoloženju, i upravo u takvim prilikama, u kojima je jedino i mogao taj susret najodlučnije i najkonačnije djelovati na svu njegovu sudbinu? Kao da ga je tamo namjerno očekivao!

Bilo je otprilike devet sati, kad je prolazio Sijenskim trgom. Svi trgovci za stolovima, za klupama, i ovi po dućanima i dućančićima zatvarahu svoje radnje, ili skidahu i spremahu svoju robu, i razilažahu se svojim kućama, upravo kao i njihove mušterije. Pored javnih kuhinja, po prizemljima, po prljavim i smradnim dvorištima i kućama Sijenskoga trga, a najviše pred krčmama, vrvjeli su kojekakvi i, različiti obrtnici i odrpanci. Raskoljnjikov je najvolio ta mjesta i sve te uličice u blizini, kad god je bez svrhe izlazio na ulicu. Ovdje nisu njegovi dronjci privlačili ničiju bahatu pažnju, jer hodao kako mu drago obučen, nitko se ovdje neće zgražati. Baš na uglu K-ne uličice[21] trgovali su robom na dva stola neki građanin i njegova žena: koncima, končanim tracima, cicanim rupcima i tako dalje. I oni su se spremali, da odu kući, ali su se zadržali razgovarajući sa znanicom, koja im bijaše pristupila. Ta je znanica bila Lizaveta Ivanovna, mlađa sestra one iste starice Aljone Ivanovne, koleške registratorke[22] i lihvarice, kod koje je jučer bio Raskoljnjikov, došavši, da založi sat i da izvede svoj pokus... Odavno je već znao sve o toj Lizaveti, a i ona je njega donekle znala. Bila je visoka, nezgrapna, plaha, tiha djevojka, skoro idiotkinja, u dobi od trideset i pet godina, potpuna ropkinja svoje sestre, pred kojom dršće i koja čak trpi batine. Stajala je neodlučna, sa svežnjem u ruci, pred onim građaninom i ženom, te ih pozorno slušala. Oni su joj nešto tumačili vrlo živo. Kad ju je Raskoljnjikov iznenada smotrio, zaokupi ga neko neobično čuvstvo, nalik na silno čuđenje, premda u tom susretu nije bilo ništa čudno.

- Odlučite o tome vi sami, Lizaveta Ivanovna, - govorio joj je građanin glasno. - Dođite vi sutra u sedam sati. I oni će doći.

- Sutra? - otegne Lizaveta zamišljeno, kao da ne može da se odluči.

- Ali vam je Aljona Ivanovna utjerala u strah u kosti! - rastoroče se trgovkinja, žustra ženica. - Gledam vas, sasvim ste kao malo dijete. Nije vam ni rođena sestra, nego polusestra, a eto, kako vas je smotala.

- Samo vi nemojte sada ništa govoriti Aljoni Ivanovni, - prekine je muž, - to vam savjetujem, a nama dođite, nemojte, da vas molimo. Probitačan je posao. Onda će već i vaša sestra uvidjeti.

- Da dođem?

- U sedam sati, sutra; i oni će doći, pa odlučite sami.

- I samovar ćemo spremiti, - dometne žena.

- Dobro je, doći ću, - reče Lizaveta, sve još premišljajući, i stane se polako udaljavati.

Raskoljnjikov je tada već bio prošao i nije dalje ništa čuo. Prolazio je tiho, neopazice, i pazio je, da mu ni jedna riječ ne izmakne. Njegovo prvobitno čuđenje se malo po malo pretvorilo u užas, kao da mu trnci prođoše po leđima. On je doznao, on je odjedanput, iznenada i sasvim neočekivano doznao, da sutra, točno u sedam sati naveče Lizaveta, staričina sestra i njezina jedina sustanarka neće biti kod kuće i da će sigurno starica točno u sedam sati naveče biti sama kod kuće.

Do stana mu ostade samo još nekoliko koračaja. Uđe u svoj stan kao čovjek, osuđen na smrt. Ni o čemu nije razmišljao i nije ni mogao razmišljati; no cijelim je svojim bićem u jedan mah osjetio, da u njega nema više ni slobode rasuđivanja, ni volje, i da je sve u jedan mah konačno odlučeno.

Naravno, sve da je godine i godine izgledao zgodnu priliku za svoj naum, ni onda ne bi bio mogao računati na sigurno, na sigurniji korak k ostvarenju tog nauma, nego što je bio ovaj, koji je sada iznenada iskrsao. Svakako bi bilo teško doznati u navečerje i pouzdano, s većom točnošću i što manjim rizikom, bez ikakvoga opasnoga ispitivanja i izviđanja, da će sutra, u taj i taj sat, ta i ta starica, kojoj rade o glavi, biti kod kuće sama samcata.

 

 

 

VI

 

Kasnije je Raskoljnjikov slučajno doznao, zašto su onaj građanin i žena prizivali Lizavetu. Stvar je bila najobičnija i nije tu bilo ništa osobito. Doseljena porodica, koja je osiromašila, prodaje stvari, odjeću i drugo, sve što je žensko. Budući da im nije probitačno prodavati na trgu, traže trgovkinju, a Lizaveta se bavi tim: prima u komisiju, obavlja naloge i ima veliku praksu, jer je poštena i svagda kazuje krajnju cijenu: kakvu cijenu odredi, onako mora i biti. A uopće malo govori, te je tiha i strašljiva, kako je već rečeno...

No Raskoljnjikov je u posljednje vrijeme postao sujevjeran. Tragovi toga sujevjerja ostadoše u njem još mnogo kasnije i skoro se nisu ni mogli izbrisati. A i u svemu tome on je bio kasnije uvijek sklon da vidi neku neobičnost, tajnovitost, gotovo prisustvo nekakvih osobitih uticaja i podudaranja. Još zimi mu je znanac student, Pokorev, koji je odlazio u Harkov, jedanput u razgovoru saopćio adresu Aljone Ivanovne, ako bi uzmorao štogod zalagati. Dugo nije odlazio k njoj, jer je imao instrukcija i prometao se je kojekako. Prije mjesec i po sjetio se adrese; imao je dvije stvari, zgodne za zalog: stari očev srebrni sat i mali zlatni prsten s nekakva tri crvena kamečka, što mu je sestra na rastanku poklonila za uspomenu. Odluči, da odnese prsten; nađe staricu, a odmah na prvi pogled, dok još ništa osobito nije znao o njoj, osjeti neku neodoljivu odvratnost prema njoj. Dobije od nje dvije "bančice" i putem svrati u neku jadnu krčmu. Naruči čaja, sjedne i duboko se zamisli. Neobična misao stala mu kljuvati u glavi, kao pile u jajetu, i ta ga misao neobično zaokupi.

Skoro sasvim do njega, za drugim stolićem, sjedili su student, kojega nije nikako znao, niti ga se otkale sjećao, i mladi časnik. Odigrali su bili partiju na biljaru i uzeli piti čaj. Uto on začuje, da student govori časniku o lihvarici Aljoni Ivanovnoj, koleškoj sekretarki, i saopćuje mu njenu adresu. Već se o to samo učini Raskoljnjikovu nekud čudnim: tek što je odonud došao, a oni upravo govore o njoj. Slučaj je to naravno, ali on nije ipak mogao da se otrese sasvim neobična dojma, a u taj čas evo opet kao da mu netko namjerice podilazi: student započinje pripovijedati drugaru kojekakve pojedinosti o toj Aljoni Ivanovnoj.

- Divna je ona, - veli, - uvijek možeš od nje dobiti novaca. Bogata je kao Židov, može odmah pet tisuća isplatiti, a ne odbija ni zalog, koji vrijedi jedan rubalj. Mnogo je naših zalazilo k njoj. Samo je strahovita mrcina...

I on se raspripovijeda, kako je pakosna i hirovita, te ako samo jedan dan zakasniš, propade stvar. Daje četiri puta manje, nego što stvar vrijedi, a kamata uzima po pet i po sedam na mjesec, i tako dalje. Student se razbrbljao, pa ispričao još i to, da baba ima sestru Lizavetu, koju ona, onako malena i jadna, svaki čas tuče i drži u potpunom ropstvu, kao malo dijete, ma da je Lizaveta najmanje osam vršaka visoka.

- To ti je pravo čudo! - uzvikne student i zahihoće.

Stanu govoriti o Lizaveti. Student je pripovijedao o njoj s nekim osobitim uživanjem i sve se smijao, a časnik je s velikim interesom slušao i onda zamolio studenta, neka mu pošalje tu Lizavetu, da mu pokrpi rubeninu. Raskoljnjikovu nije izmakla ni jedna riječ i u jedan je mah sve doznao: Lizaveta je mlađa staričina sestra, polusestra, od druge matere, i ima već trideset i pet godina. Radi ona sestri dan i noć, u kući je i kuharica i pralja, osim toga šije za prodaju, pa i naima se da pere podove, a svu zaradu daje sestri. Nikakvu narudžbu i nikakav posao ne smije da primi bez staričina dopuštenja. Starica je već sastavila oporuku, a to zna i Lizaveta, kojoj po oporuci ne ostaje ni prebijena para, nego samo pokretnine, stolice i takve stvari; svi su novci namijenjeni manastiru u N-skoj guberniji,[23] za vječiti pomen njene duše. A Lizaveta je bila iz građanskoga staleža, a ne činovničkoga, djevojka užasno nezgrapna, neobično visoka rasta, dugih, nekako izvrnutih nožurina, uvijek u izgaženim cipelama od jareće kože, ali je pazila na čistoću. Ali najviše se je čudio i smijao student tome, što je Lizaveta svaki čas bila trudna.

- Ta ti veliš, da je ona nakaza? - primijeti časnik.

- Jest, garava je, kao preobučeni vojnik, ali da znaš, nakaza nije nipošto. U nje je tako dobro lice i oči. Još kako. Mnogima se sviđa - to je dokaz. Tako je mirna, krotka, smjerna, zadovoljna, sa svime zadovoljna. A smiješak joj je dapače vrlo lijep.

- Ta ona se i tebi sviđa? - nasmija se časnik.

- Zbog svoje neobičnosti. No što ću ti reći. Ja bih tu prokletu babu ubio i oplijenio, a uvjeravam te, ne bi me pekla savjest, - dometne student vatreno.

Časnik zahihoće opet, a Raskoljnjikov protrne. Kako je to bilo neobično!

- Molim te, ja bih ozbiljno da te zapitam, - ražesti se student. - Ja sam se ovo naravno našalio, no pazi: s jedne strane glupa, besmislena, ništavna, pakosna, bolesna starica, koja nije nikome potrebna, nego naprotiv svima škodljiva, koja i sama ne zna, zašto živi, a sutra će i onako umrijeti. Razumiješ? Razumiješ?

- No, razumijem, - odgovori časnik, pažljivo se zagledavajući u druga, koji se žesti.

- Slušaj dalje! S druge strane mlade, svježe sile, koje propadaju uludo bez pomoći, i to u tisućama, i to svuda! Stotinu, tisuću dobrih djela i poslova moglo bi se izvršiti i ispraviti babinim novcima, zapisanima manastiru! Stotine, tisuće ljudi mogle bi se možda izvesti na valjan put; nekoliko desetaka porodica moglo bi se spasiti iz siromaštva, od raspada, propasti, nevaljalštine, veneričnih bolnica, - i sve to njenim novcima. Da je ubiješ i da uzmeš njene novce, pa da se onda pomoću njih posvetiš služenju cijelom čovječanstvu i općem dobru, zar misliš, da se ono sićušno zlodjelce ne bi zbrisalo tisućama dobrih djela? Za jedan život - tisuća života, spasenih od gnjileža i raspada. Jedna smrt i sto života u zamjenu, - ta to je aritmetika! A što i znači, na općoj tezulji, život te sušičave, glupe i zlobne babe? Ništa više, nego život kakve uši, švabe, pa ne vrijedi ni toliko, jer je ta baba štetna. Ona drugima izjeda život: nedavno je od pakosti ugrizla Lizavetu za prst; skoro su joj ga odrezali!

- Naravno, nije vrijedna da živi, - primijeti časnik, - ali što ćeš, takva je priroda.

- Eh, brate, ta prirodu popravljaju i njome upravljaju, a da nije tako, podavili bi se u predrasudama. Da nije tako, ne bi nijednoga velikana bilo. Govore: "Dužnost, savjest", - neću ništa da govorim protiv dužnosti i savjesti, - ali kako ih mi shvaćamo? Čekaj, još ću te nešto zapitati. Slušaj!

- Ne, čekaj ti; ja ću tebe zapitati. Slušaj!

- No!

- Ti tu eto govoriš i pričaš, a ded mi reci: hoćeš li ti ubiti babu ili nećeš?

- Naravno da neću! Ja to onako zbog pravednosti... Ne radi se o meni...

- A po mome sudu, ako ne možeš sam da se odlučiš, ne pričaj o nekoj pravednosti... Hajdemo još jednu partiju!

Raskoljnjikova zaokupi silna uzrujanost. Sve su to naravno bili najobičniji i najčešći mladenački razgovori i misli, kakve je već toliko puta slušao, samo u drugom obliku i o drugim temama. No zašto mu se baš sada desilo, da sluša baš ovakav razgovor i ovakve misli, kad su se upravo i u njegovoj glavi začele... baš ovakove misli?!... I zašto baš sada, kad je upravo od babe izišao sa začetkom te misli, nailazi upravo na taj razgovor o babi?... Čudnim mu se vazda činilo, to podudaranje. Taj je ništavi, krčmarski razgovor izvanredno jako utjecao na dalji razvitak stvari: kao da je zaista bilo tu neko preodređenje i uputa...

 

Kad se je vratio sa Sijenskog trga, svali se na divan i prosjedi cio sat ne mičući se. Dotle se bilo smračilo; svijeće nije imao, a nije mu ni na pamet padalo, da bi je zapalio. Nikada nije mogao da se sjeti: je li za to vrijeme mislio o čemu? Naposljetku osjeti opet pređašnju groznicu, jezu, te se s nasladom sjeti da na divanu može i leći. Nabrzo ga čvrst olovan san savlada, gotovo nekako prignječi.

Spavao je neobično dugo i nije ništa sanjao. Nastasja, kad je ušla u njegovu sobu u deset sati drugog jutra, jedva ga je razdrmala. Donijela mu čaja i kruha. Čaj je opet bio prekuhan i opet u njenu vlastitu čajniku.

- Eto ga, spava! - zavikne ona srdito. - Vazda spava! On se teškom mukom pridigne. Glava ga je boljela; stane na noge, okrene se po svojoj sobici i opet se svali na divan.

- Opet ćeš da spavaš! - zavikne Nastasja. - Ta jesi li ti bolestan, što li?

On joj ne odgovori.

- Hoćeš li čaja?

- Kasnije, - odgovori on na silu, sklapajući oči i okrećući se zidu.

Nastasja postoji časak kraj njega.

- I zbilja je možda bolestan, - reče, pa se okrene i ode. U dva sata uđe opet s juhom. On je ležao kao i maločas. Čaj nije ni dirnuo. Nastasja se uvrijedi i ljutito ga prodrma.

- Što crkavaš! - zavikne, gledajući ga s gađenjem.

On se pridigne i sjedne, ali ništa ne odgovori, nego se zagleda u zemlju.

- Jesi li bolestan, ili nisi? - zapita Nastasja, i opet ne dobije odgovora. - Mogao bi izići na ulicu, - reče ona nakon šutnje, - bar da te vjetar produha. Hoćeš li da jedeš, a?

- Kasnije, - odgovori on mlitavo. - Odlazi!

I mahne rukom.

Ona postoji još časak, sa žaljenjem ga pogleda i iziđe.

Za nekoliko časaka on digne oči i zagleda se dugo u čaj i u juhu. Onda uzme kruh, uzme žlicu i počne jesti.

Pojeo je malo, bez apetita, tri, četiri žlice, nekako makinalno. Glava ga je manje boljela. Pošto je ručao, otegne se opet na divanu, ali nije više mogao da zaspi, nego je ležao ne mičući se, ničice, zabivši glavu u jastuk. Neprestano je sanjao i to sve neke neobične sne: sve mu se češće priviđalo, da je negdje u Africi, u Egiptu, na nekoj oazi. Karavana se odmara, deve mirno leže; unaokolo izrasle u krugu paome; svi objeduju. A on vazda pije vodu iz samoga potoka, koji odmah tu do njega teče i žubori. Hlad je tu, a divna, predivna modra hladna voda brza niz šareno kamenje i niz čist pijesak pun zlatnih titreika... Uto začuje jasno, da izbija sat. Protrne, prene se, digne glavu, pogleda na prozor, odredi, koje je vrijeme, te se sasvim osvijesti i skoči naglo, kao da ga je nešto odbacilo s divana. Na prstima priđe k vratima, odškrine ih tiho i stane prisluškivati dolje niz stube. Srce mu je silna kucalo. No na stubama je sve bilo tiho, kao da svi spavaju... Čudno mu se i neobično učini, da je mogao u takvom snu prospavati od juče, i da nije ništa uradio, ništa pripremio... A onamo možda je već i šest sati. Mjesto sna i tupoće zaokupi ga neobična, grozničava i kao bezglava žurba. Uostalom, mnogo pripreme nema. Upeo sve sile, da sve smisli i da ništa ne zaboravi, a srce mu svejednako kuca i bije tako, da mu je teško i disati. Ponajprije, treba napraviti petlju i prišiti je na kabanicu, - to je posao jednog trena. Maši se pod uzglavlje i izvuče iz rubenine što je ondje bila zgurana, staru, neopranu svoju košulju, koja se bila već sasvim raspala. Od toga dronjka izdere trak širok jedan vršak, a dug osam vršaka. Onda ga predvostruči, skine svoju prostranu, jaku, ljetnu kabanicu od pamučna sukna (jedinu, što ima), i stane obadva kraja toga traka prišivati pod lijevo pazuho, s nutarnje strane. Ruke su mu se tresle, dok je prišivao, ali se savlada, te je prišio tako, da se spolja nije ništa opažalo, kad je ponovo obukao kabanicu. Igla i konac bili su već odavno pripremljeni, te su ležali na stolicu, u papiru. Što se pak tiče petlje, to je bio njegov vlastiti lukavi izum: petlja je bila za sjekiru. Ta ne može po ulici nositi sjekiru u ruci. A ako je skrije pod kabanicu, svejedno je mora pridržavati rukom, pa bi se primijetilo. Ali sada, kad ima petlju, zadjenut će za nju sjekiru, pa će sjekira cijelim putem visjeti mirno pod pazuhom, iznutra. A kad turi ruku u bočni džep na kabanici, može i pridržavati sjekirište, da ne klimata; kabanica je jako široka, prava vreća, te se spolja ne može primijetiti, da kroz džep nešto pridržava. I tu je petlju smislio još prije dvije nedjelje dana.

Kad je to svršio, turi prste u malu pukotinu, između njegova "turskog" divana i poda, počeprka u lijevom kutu i izvuče davno pripravljeni i sakriveni zalog. Taj zalog uostalom nije bio uopće zalog, nego drvena daščica, glatko ostrugana, velika i debela onoliko, koliko je mogla biti srebrna tabakera. Tu je daščicu slučajno našao na jednoj svojoj šetnji, na nekom dvorištu, gdje je u pokrajnom krilu bila nekakva radionica. Zatim je daščici dometnuo još glatku, tanku, željeznu pločicu, - valjda odlomak nečega, - koju je također našao onda na ulici. Složio je te dvije pločice, od kojih je željezna bila manja nego drvena, te ih čvrsto svezao koncem unakrst, onda ih valjano i uredno zamotao u čist, bijel papir i svezao tako, da bude poteže razvezati. Učinio je to da na neko vrijeme odvrati babinu pozornost, kad se bude zabavila sa svežnjićem, i da tako nešto dobije na vremenu. Željeznu je pločicu dometnuo zbog težine, kako baba bar u prvi čas ne bi pogodila, da je "stvar" drvena. Sve je to čuvao pod divanom dok ne dođe pravi čas.

Tek što je izvadio zalog, zaori odjedanput negdje u dvorištu nečiji uzvik:

- Već davno je sedam sati!

- Davno! Bože moj!

Poleti vratima, osluhne, zgrabi šešir i stane silaziti niz svojih trinaest stepenica, oprezno, tiho, poput mačke. Mora još najvažniju stvar svršiti - ukrasti iz kuhinje sjekiru. Da ono mora izvršiti sjekirom, odavno je već bio odlučio. Ima on i sklopni vrtni nož, ali u nož se ne uzda, a pogotovo ne u svoju snagu, pa se je zato odlučio za sjekiru. Spomenut ćemo usput jednu osobitost u pogledu svih konačnih odluka, što ih je već bio usvojio u ovom pothvatu. Te su odluke imale neobično svojstvo: štogod su bivale konačnije, bivale su u isti mah u njegovim očima drskije i besmislenije. Uza svu svoju bolnu nutarnju borbu, on nije mogao ni na trenutak, za cijelo to vrijeme, vjerovati da bi mogao izvršiti svoje naume.

I sve kad bi se desilo, da bi porazmislio i riješio sve konačno do posljednje sitnice, te ne bi više nimalo sumnjao, - i onda bi valjda odbio sve od sebe kao nesklapnost, nakaznost i nemogućnost. Ali tih stvari i sitnica, koje nisu riješene, preostala je još sva sila. Što se pak tiče toga, gdje će naći sjekiru, za to se ne brine, jer to je najlakše, Nastasja naime svaki čas odlazi od kuće, osobito naveče: ili otrči k susjedima, ili u dućan, a vrata su vazda širom otvorena. Gospodarica se jedino zbog toga vazda i svađa s njom. Treba dakle samo kradom da uđe u kuhinju, kad dođe čas, i da uzme sjekiru, a onda za sat, kad sve bude svršeno, da opet uđe i vrati sjekiru. Ali su se javljale i sumnje. Doći će on, recimo, za sat, da vrati sjekiru, a Nastasja se baš vratila. Mora naravno proći i pričekati, dok ona ne ode opet. Ali ako ona dotle zatreba sjekiru, počne je tražiti, uzviče se, - eto sumnje ili bar povoda za sumnju.

No to bijahu još sitnice, o kojima on nije ni započinjao da misli, pa i nije imao kada. Premišljao je o glavnom, a sitnice le odgađao za ono vrijeme, dok se ne bude sâm o svemu uvjerio. No to mu se je činilo potpuno neostvarivo. Tako se bar činilo njemu samome. Nikako nije, na primjer, mogao zamisliti, da će jedanput prestati razmišljati, te će ustati - i poći ravno onamo... Čak i svoj nedavni pokus (to jest pohod s namjerom, da konačno razgleda mjesto) samo je nekako pokušao učiniti, ali ne uistinu, već samo onako: "Hajde da odem i pokušam; što bih premišljao!" - ali nije izdržao nego se zgadio i odmah pobjegao, bijesan na samoga sebe. A međutim, kao da bijaše već završio analizu, što se tiče moralnoga rješenja pitanja: kazuistika mu se izoštrila kao britva, u sebi nije više nalazio svjesnih prigovora. No naposljetku nije naprosto vjerovao ni sebi, te je tvrdoglavo, ropski tražio prigovore izvana napipavao ih, kao da ga tko sili i vuče na to. Posljednji dan, koji je tako nenadano došao i sve u jedan mah riješio, djelovao je na njega skoro sasvim mehanički: kao da ga je netko uhvatio za ruku i povukao ga za sobom, neodoljivo, slijepo, vrhunaravnom silom, kojoj se ne može protiviti. Kao da mu je okrajak odjeće zapao u kotač na stroju, i ovaj ga sada počinje uvlačiti u se.

Isprva, uostalom već davno, zanimalo ga je jedno pitanje: zašto se tako lako pronalaze i odaju skoro svi zločini i tako se jasno nalaze tragovi skoro svih zločinaca? Stigao je pomalo do različitih i zanimljivih zaključaka i po njegovu sudu nije glavni uzrok u materijalnoj nemogućnosti, da se skrije zločin, nego više u samom zločinu; skoro svakomu zločincu klonu u času zločina volja i razbor, te ih odmjenjuje djetinjska, fenomenalna lakomislenost, i to baš onda, kad su najpotrebniji razbor i opreznost. Po njegovu sudu, to pomračenje razbora i klonuće volje zaokuplja čovjeka kao bolest, razvija se postupice i doseže vrhunac kratko vrijeme nakon toga, što već zavisi o individui; onda prolaze isto onako, kako prolazi svaka bolest. Ali da riješi pitanje: rađa li bolest samo zločin, ili je samo zločin, nekako po svojoj osobitoj prirodi, vazda praćen nečim nalik na bolest? - nije još osjećao u sebi snage.

Kad je došao do tih zaključaka, utvrdi, da se njemu lično, u njegovoj stvari, ne mogu ni dešavati slične boljetice, te mu neće ponestati ni razbora ni volje, dok god bude izvršivao ono, što je naumio, a to jedino zato, jer to, što je naumio - "nije zločin..." Ne spominjemo sav onaj put, kojim je došao do toga zaključka; i ovako smo predaleko otišli naprijed... Dometnut ćemo samo, da su faktične, čisto materijalne prepreke bile u njegovoj pameti uopće najsporednije. "Treba samo očuvati nad njima svoju volju i svoj razbor, i sve će one biti u pravi čas svladane, kad bude potrebno, da se do najsitnije sitnice razaberu sve potankosti toga djela..." No djelo nikako da se započne. Konačnim svojim odlukama svejednako je slabo vjerovao, pa kad je kucnuo čas, dogodilo se sve sasvim drugačije, nekako nenadano, čak skoro neočekivano.

Jedna ga je posve obična okolnost zaprepastila, prije nego što je bio sišao niz stube. Kad je bio pored gazdaričine kuhinje, koja je bila širom otvorena, kao i svagda, oprezno je ispod oka pogledao u nju, da se ponajprije uvjeri, nije li tamo možda, ako i nema Nastasje, sama gazdarica, a ako i nije, jesu li valjano zatvorena vrata njene sobe, da ne bi kakogod provirila odande, kad on uđe po sjekiru. No kako se je začudio, kad je opazio, da je Nastasja sada kod kuće, u svojoj kuhinji, i čak u poslu: vadi iz košare rubeninu i vješa je na užeta! Kad je smotrila njega, prestade vješati, okrene se k njemu i zagleda se u njega, dokle god nije prošao. On odvrati pogled i prođe, kao da ne primjećuje ništa. No stvar je svršena: nema sjekire! To ga je strahovito ošinulo.

"I po čemu sam ja sudio, - mislio je, došavši do vrata, - po čemu sam ja sudio, da ona u taj čas nikako neće biti kod kuće! Zašto sam zašto sam to tako sigurno zaključivao?" Bio je smlavljen i čak nekako ponižen. Najradije bi se sebi od bijesa smijao... Tupi, zvjerski bijes zavri u njem...

Zamišljen stane u vratima. Da izađe na ulicu i da se tobože šeta, bilo mu je mrsko; da se vrati kući, još mrže. "I kakvu sam priliku promašio zauvijek!" mrmljao je, stojeći besciljno u vratima, upravo pred mračnom sobicom pazikuće, koja bijaše također otvorena. Odjedanput se trgne. Iz pazikućine sobice, koja je bila dva koraka od njega, bljesnu mu nešto u oči ispod klupe na desnoj strani... Ogleda se, - nema nikoga. Priđe na prstima pazikućinu stanu, siđe niz dvije stepenice i zovne tihim glasom pazikuću. "Stvarno, nema ga kod kuće! Bit će uostalom u blizini, na dvorištu, kad su vrata širom otvorena!" Pojuri sjekiri (bila je to sjekira) i izvuče je ispod klupe, gdje je ležala između dvije cjepanice; odmah je tu, ne izlazeći, zadjene u petlju, turi obadvije ruke u džepove i izađe iz pazikućina stana; nitko ga nije opazio. "Ako to nije razbor, onda je đavo!" pomisli, smiješeći se čudno. Taj ga slučaj neobično obodri.

Hodao je putem polako i ozbiljno; nije se žurio, da ne bude sumnje. Slabo se je obazirao na prolaznike, čak je i nastojao, da im ne gleda u lica i da bude zapažen što manje. Sjeti se sada svoga šešira. - "Bože moj! Imao sam prekjučer novaca, a nisam mjesto šešira uzeo kapu!" Kletva mu se ote iz duše.

Zaviri slučajno, jednim okom, u dućančić, te opazi da je tamo na zidnom satu već deset minuta preko sedam. Mora se požuriti, a u isti mah zaobići: da priđe onoj kući sa zaobilazne, s druge strane...

Kad je prije sam sebi prikazivao ovo u mašti, mislio je gdjekada, da će se jako bojati. Ali sada se nije bojao jako, čak se nije uopće bojao. Zaokupljale su ga čak u taj tren neke sporedne misli, samo ne na dugo. Kad je prolazio kraj Jusupova parka, jako ga zaokupi misao, da bi se trebali urediti vodoskoci, pa bi oni krasno hladili zrak po svim trgovima. Malo se po malo stane uvjeravati, da bi bila prekrasna i vrlo korisna stvar za grad, kad bi se Ljetni park proširio na cijelo Marsovo polje, pa se sjedinio s dvorskim Mihajlovskim parkom. Onda ga odjedanput stane zanimati: zašto čovjek u svim velikim gradovima ne samo što je prinuđen, nego i nekako osobito sklon, da živi i da se nastanjuje baš po onim gradskim dijelovima, gdje nema ni parkova, ni vodoskoka, gdje je blato i smrad i svakakav gad. Sjeti se sada svoje vlastite šetnje po Sijenskom trgu i na čas se prene. "Besmislica takva, pomisli. - Ta bolje je i ne misliti ništa!"

"Tako se jamačno oni, koji vode na stratište, lijepe mislima uza sve stvari, koje sretaju putem", sine mu u glavi, ali mu sine samo kao munja; i sam on brže ugasi tu misao... Ali evo je već blizu, evo i kuće, evo i vrata. Uto izbi negdje sat jedanput. "Što je to, zar sedam i po? Ne može biti, sat ide valjda prebrzo!"

Na svu sreću, na vratima mu opet posreći. I ne samo to, nego se kao naručeno baš u taj mah uvezao na vrata ogroman voz sijena, koji ga je sasvim zakrivao, dok je prolazio kroz vrata, a čim se voz izvezao iz veže u dvorište, šmugne on časom nadesno... Tamo se, s one strane voza, čulo, kako je nekoliko glasova vikalo i prepiralo se, ali njega nije nitko primijetio i nitko ga nije sreo. Mnogi su prozori, što gledaju na to ogromno, četvorno dvorište bili u taj čas pootvarani, ali on nije dizao glavu, - nije imao snage. Stube k babi bile su blizu, odmah do vrata nadesno. Već je bio na stubama...

Odahne, pritisne rukom srce, koje mu je zakucalo, odmah tamo napipa i namjesti još jedanput sjekiru, te se stane oprezno, polako penjati uz stube, svaki čas osluškujući. No na stubama u taj mah nije bilo nikog, sva su vrata bila pozatvarana; nikoga nije sreo. U prvom je katu doduše jedan prazan stan bio širom otvoren i u njem su radili ličioci, ali oni ga nisu ni pogledali. Stane, razmisli i krene dalje. "Bilo bi naravno bolje, kad ih ne bi bilo ovdje, ali... nad njima su još dva kata".

No evo i trećeg kata, evo i vrata, evo i stana sučelice; to je onaj prazni. Sve se čini, da je prazan i stan u drugom katu, upravo pod babinim stanom: skinuta je posjetnica, što je bila čavlićima pribijena na vrata, - iselili su se!... Zaduhao se. Na trenutak mu sine u pameti misao: "Da li da se vratim?" Ali ne odgovori na svoje pitanje, nego stane osluškivati još jedanput dolje niz stube, te je slušao dugo, pažljivo. Zatim se ogleda posljednji put, sabere se, popravi odjeću i još jedanput pipne sjekiru u petlji. "Nisam li ja blijed... jako? - pomisli. - Nisam li osobito uzrujan? Ona je nepovjerljiva... Ne bih li pričekao još... dok srce ne prestane?..."

No srce nije prestajalo, nego je kao namjerice kucalo sve jače, jače, jače... Ne otrpi, te polako pruži ruku za zvoncetom i pozvoni. Za po časa pozvoni opet, jače.

Nema odgovora. Uludo zvoniti ne vrijedi, a i ne priliči mu. Starica je sigurno kod kuće, ali je sumnjičava i sama. Zna donekle njene navade... te još jedanput prisloni uho sasvim uz vrata. Jesu li mu osjetila bila izoštrena, (to je uopće teško i zamisliti), ili se zbilja jako čulo, samo on razabere odjedanput, kao da ruka oprezno šuška pored kvake na bravi, a haljina šušti po vratima. Netko je kradom stajao kraj same brave i isto ovako, kao i on napolju, prisluškivao, tajeći se unutri i prislanjajući također uho uz vrata...

On se namjerice pomakne i nešto promrmlja glasnije, da se ne bi činilo, kao da se krije; onda pozvoni i po treći put, ali polako, mirno i bez ikakve nestrpljivosti. Kad se je kasnije sjećao toga, taj mu se čas bistro i jasno urezao u pamet zauvijek. Nije mogao da razumije, otkud je smogao toliku lukavštinu, pogotovo gdje mu se um časomice nekako mračio, a svoje tijelo nije skoro ni osjećao...

Za čas se začuje, kako se odmiče zasun.

 

 

 

VII

 

Vrata se, kao i onda, odškrinu tek kao mala pukotina, i opet se upilje u njega dva oštra, nepovjerljiva oka. Zbuni se sada Raskoljnjikov i počini gotovo grdnu pogrješku.

U strahu, neće li se starica uplašiti, što su sami, a i ne nadajući se da će je razuvjeriti, kad ga vidi, uhvati on vrata i potegne ih k sebi, da ne bi baba odnekud naumila opet da se zaključa. Kad je ona to opazila, nije doduše trgla vrata natrag k sebi, ali nije ni ispustila kvaku tako da ju je zajedno s vratima skoro izvukao na stubište. Ali kad je vidio, da se ispriječila na vratima i da ga ne propušta, pođe ravno na nju. Ona odskoči uplašena, htjede nešto reći, no kao da nije mogla, pa izbeči oči u njega.

- Zdravo, Aljona Ivanovna, - započne on, što god je mogao slobodnije ali, glas ga nije poslušao, nego se pretrgnuo i zadrhtao, - ja sam vam... donio stvar... ali bolje da odemo ovamo... na svjetlost...

Ostavi je, te i bez poziva pođe u sobu. Starica potrči za njim; jezik joj se razveza.

- Gospode Bože! Što bi vi?... Tko ste vi? Što bi vi?

- Ta molim vas, Aljona Ivanovna... znanac vaš... Raskoljnjikov... evo, zalog sam donio, što sam obećao nedavno...

I on joj pruži zalog.

Starica pogleda časom zalog, ali odmah upre oči ravno u oči nezvanoga gosta. Gledala je pozorno, pakosno, nepovjerljivo. Proteče otprilike čas; njemu se čak učini, da je u njenim očima nešto nalik na podsmijeh, kao da je već sve prozrela. Osjećao je, da se buni, da ga hvata užas, toliki užas, i da će, čini mu se, ako ga bude još pola sata motrila ovako, bez ijedne riječi, pobjeći od nje.

- Ta što me gledate tako, kao da me niste poznali? - progovori on i sam pakosno. - Ako hoćete, uzmite, a ako ne ćete, - otići ću k drugima, nemam vremena.

Nije ni mislio, da to rekne, nego mu je samo odjedanput izletjelo.

Starica se snađe, odlučni ju je ton posjetioca očevidno obodrio.

- A što ti, baćuška, tako najedanput... što je to? - zapita, gledajući zalog.

- Srebrna tabakera: govorio sam vam posljednji put.

Ona pruži ruku.

- A Što ste tako blijedi? Eto i ruke vam dršću. Jesi se trapio, baćuška?

- Groznica, - odgovori on isprekidano. - Htio ne htio, problijediš... kad nemaš da jedeš, - dometne jedva izgovarajući riječi. Opet mu je nestajalo snage. No odgovor se učini uvjerljivim; starica uzme zalog.

- Što je to? - zapita ona, pošto je još jedanput pozorno promotrila Raskoljnjikova, te stane zalog mjeriti u ruci.

- Stvar... tabakera... srebrna... pogledajte.

- Eh, kao da i nije srebrna... ih, koliko si omotao.

Da razveže uzicu, okrene se ona k prozoru, k svijetlu (svi su prozori kod nje bili zatvoreni, iako je bila zapara), te ga napusti na nekoliko časaka i okrene mu leđa. On raskopča kabanicu i izvuče sjekiru iz petlje, ali je ne izvadi sasvim, nego je samo pridrži desnom rukom pod odjećom. Ruke su mu bile strašno slabe; osjećao je, kako mu se svakim trenutkom sve više koče i zamiru. Bojao se, da će pustiti i ispustiti sjekiru... a odjednom mu se nekako zavrti u glavi.

- Ta koliko je on to zamotao! - zavikne ljutito starica i počne se okretati prema njemu.

Ni časa nije smio časiti više. Potpuno izvadi sjekiru, zamahne objeručke, jedva i znajući za sebe, te skoro bez napora, skoro mahinalno, spusti ušice na glavu. Kao da uopće nije upotrijebio snagu. No čim je jedanput spustio sjekiru, odmah se porodi u njem snaga.

Starica je bila, kao svagda gologlava. Svijetla, prosijeda, tanka njega kosa bila je po običaju masno omazana uljem, spletena u sitnu pletenicu i pribodena komadom rožana češljića, što joj strši u zatiljku. Kako je mala rasta udar je pogodi u samo tjeme. Zavikne ali vrlo slabo i odjednom se spusti na pod iako je još uspjela podići obadvije ruke prema glavi. U jednoj je ruci još vazda držala "zalog". Sada on iz sve snage udari jednom, pa još jednom, sve ušicama i sve po tjemenu. Krv joj brizne kao iz prevaljane čaše i tijelo joj se sruši nauznak. On odstupi, pusti je, neka se sruši, i odmah se nagne nad nju; bijaše već mrtva. Oči su joj bile izbuljene, kao da će joj iskočiti, a čelo i cijelo lice smežurano i nakazno od grča.

Položi sjekiru na pod, do mrtve, i odmah joj se maši u džep, pazeći, da se ne zamaže krvlju, što je tekla, - baš u onaj desni džep, iz kojega je posljednji put izvadila ključeve. Bio je sasvim pri sebi, glava mu nije bila zamagljena i nije mu se vrtjelo, no ruke su mu još vazda drhtale. Sjetio se kasnije da je bio čak vrlo pažljiv, oprezan i neprestano nastojao, da se ne umrlja... Ključeve izvadi odmah; svi su bili kao i onda, u jednom svežnju, na čeličnom kolutiću. Otrči odmah s njima u spavaću sobu. Bila je to vrlo malena sobica, na zidu poveliki ormar s ikonama, a kraj drugoga zida velik krevet, vrlo čist, sa svilenim, vatenim pokrivačem, sastavljenim iz komadića. Uz treći zid je bila komoda. Začudo, čim je stao uticati ključeve u komodu i začuo njihovo zveckanje, kao da ga je spopao grč. Opet ga snađe volja, da sve baci i ode. No to potraja samo časak; otići je bilo prekasno. Nasmiješi se sam sebi, ali mu uto sine u glavi strašna misao. Prividi mu se iznenada, da je starica još živa i da bi se još mogla osvijestiti. Ostavi ključeve u komodi, te otrči natrag, k tijelu, zgrabi sjekiru i zamahne njome iznad babe, ali je ne spusti. Nije bilo sumnje, da je mrtva. Nagne se i uzme je opet promatrati izbliza, te razabra jasno, da joj je lubanja razmrskana, pa i nešto razvrnuta. Htjede da opipa prstom, ali povuče ruku; i ovako se jasno vidjelo. Krvi je dotle nacurila cijela bara. Odjedanput smotri babi na vratu uzicu, trgne je, ali uzica je bila jaka i nije se dala otkinuti, a osim toga bila je i namočena krvlju. Pokuša, da je izvuče ispod pazuha, ali je nešto smetalo, zapinjalo. U nestrpljivosti zamahne opet sjekirom, da udari po uzici, a time i po tijelu, odozgor, ali se ne usudi i, s naporom, uprljavši ruke i sjekiru, poslije natezanja od neka dva časka, presiječe uzicu, ne dotakavši se sjekirom tijela, i skine je. Nije se prevario, bila je to novčarka. Na uzici su bila dva križa, jedan od čempresovine, drugi bakren, i ikonica od cakline, a odmah do nje je visjela mala, uprljana novčarka od jelenje kože s čeličnim kolutićem i prstenom. Novčarka je bila potpuno nabijena. Raskoljnjikov je turi u džep i ne gledajući, križeve baci starici na prsa, pa zgrabivši ovoga puta i sjekiru, pohita natrag u spavaću sobu.

Žurio se jako. Zgrabi ključeve i opet se uzme mučiti njima. Ali nikako mu ne ide od ruke: neće ključevi u ključanice. Nije zato, što mu ruke dršću, nego što neprestano griješi: vidi na primjer, da nije pravi ključ i ne pristaje, a ipak ga gura. Odjedanput se dosjeti i smisli, da taj veliki ključ sa zupčastom bradom, što tu visi kraj drugih malih ključeva, neće nikako biti od komode (kako mu je i prošli put palo na pamet), nego od kakvoga kovčega, a u tom kovčegu možda i jest posakrivano sve. Okani se komode i odmah se podvuče pod krevet, jer zna, da babe drže obično kovčege pod krevetima. I zbilja: tamo je bio povelik kovčeg, dulji od aršina, s ispupčenim zaklopcem, presvučenim crvenim safijanom, okovan čeličnim čavlićima. Zupčasti ključ je upravo pristajao, te otključa kovčeg. Gore je pod bijelom ponjavom ležala bundica od zečje kože, s crvenim optokom; pod njom je bila svilena haljina, onda šal, a dolje kao da bijahu sami dronjci. Ponajprije on stane o crveni optok otirati svoje okrvavljene ruke. "To je crveno, a na crvenome se najslabije opaža krv", učini mu se, ali naglo se prene. "Gospode! Gubim li ja razum?" pomisli zaplašen.

No čim je počeprkao po onim dronjcima, ispade ispod bundice zlatan sat. Počne brže prevrtati sve. I zbilja su u krpama bile ispremiješane zlatne stvari, - valjda sami zalozi, iskupljeni i neiskupljeni, - narukvice, lančići, naušnice, pribadače i drugo. Neke su stvari bile u škatuljicama, druge samo zamotane u novinski papir, ali valjano i brižljivo, u dva papira, i omotane končanim tracima. Nimalo ne oklijevajući stane trpati u džepove na hlačama i na kabanici, ne birajući i ne otvarajući zaveske i škatuljice; ali nije dospio da nakupi mnogo...

Začuje iznenada, da netko hoda po sobi, gdje je starica. Zastane i stiša se kao mrtvac. Ali je sve bilo tiho, pričinilo mu se dakle. Odjedanput začuje jasno tih krik, ili kao da je netko tiho, iskidano zajecao i zašutio. Onda opet mrtva tišina čas dva. Čučao je kraj kovčega i čekao jedva dišući; no onda skoči naglo, zgrabi sjekiru i istrči iz spavaće sobe.

Usred sobe stajala je Lizaveta, s velikim zavežljajem u rukama, i preneražena se zagledala u ubijenu sestru, blijeda kao smrt i kao da nema snage, da zavikne. Kad je smotrila njega, gdje istrkuje, sva zadršće i zatrepeće kao list, cijelo joj se lice zatrza, pa ona digne ruke, otvori usta, ali ipak ne zavikne, nego poče polako uzmicati pred njim unatrag u kut, s pogledom uperenim oštro u njega, ali bez ikakvog krika, kao da joj je nestalo zraka, pa ne može zaviknuti. On navali na nju sjekirom; a ona naprći usne tako žalostivo, kao mala djeca, kad se uplaše nečeg te upilje oči u ono, što ih plaši, i spremaju se da zaviču. Toliko je nesretnica Lizaveta bila tupa, zatucana i zaplašena oduvijek, te nije ni ruku digla, da zaštiti lice, a to bi bar bila svakako najprirodnija kretnja u ovaj čas, jer se sjekira digla upravo nad njezino lice. Samo je podigla svoju slobodnu ljevicu, ali ni izdaleka do lica, i polako je pružila preda se prema njemu, kao da ga uklanja. Udar je pogodi ravno u lubanju, oštricom, i u jedan joj mah prosiječe gornji dio čela, skoro do tjemena. Odmah se sruši. A Raskoljnjikov se u prvi čas sav zbuni, zgrabi njen svežanj, opet ga baci i potrči u predsoblje.

Strah ga je hvatao sve jače te jače, pogotovo nakon ovoga drugoga, sasvim neočekivanoga ubijstva. Poželi, da mu je brže umaći odavde. I da je u taj čas bio u stanju istinitije gledati i rasuđivati, da je samo mogao smisliti sve tegobe svojega položaja, sav očaj, nakaznost i besmisao, te razumjeti, koliko će muke, a možda i zločina morati još prevladati i izvršiti, da se iskopa i stigne kući, - možda bi se svega toga okanio, te bi odmah otišao, da sam sebe prijavi, ali ne od straha za sebe, nego jedino od užasa i od gađenja, što je učinio. Osobito ga je hvatalo gađenje i iz časa u čas raslo u njem. Ni za što na svijetu ne bi sada otišao onamo kovčegu, pa ni u sobe.

No pomalo ga stade zaokupljati neka rastresenost i kao zamišljenost; časomice se je nekako zanosio u zaborav, ili da se bolje rekne, zaboravljao je na glavne stvari, a odavao se sitnicama. No onda zaviri u kuhinju, opazi na klupi vedro, do polovine puno vode, i sjeti se, da bi mu valjalo oprati ruke i sjekiru. Ruke su mu bile još okrvavljene i lijepile se. Sjekiru spusti oštricom u vodu, uzme komadić sapuna, što je ležao na razbijenoj tasi na prozoru, i stane u vedru prati ruke. Kad ih je oprao, izvadi sjekiru, opere željezo, a onda uzme dugo, koja tri časa, prati sjekirište, gdje bijaše okrvavljeno, pa i sapirati sapunom krv. Zatim obriše sve rubeninom, što se tu sušila na užetu, napetom preko kuhinje, pa stane dugo ogledavati kod prozora sjekiru. Tragova nema, samo sjekirište bijaše još vlažno. Brižljivo zadjene sjekiru u petlju pod kabanicom. Onda, koliko je god mogao u mračnoj kuhinji, ogleda kabanicu, hlače, cipele. Na prvi pogled kao da nema ništa, samo su na cipelama mrlje. Nakvasi krpu i obriše cipele. Znao je uostalom, da ne razbira valjano, te će možda biti štogod, što u oči pada, a on ne zapaža. Zamišljeno stane usred sobe. Bolna se, nejasna misao stane javljati u njem, - misao, da silazi s uma, da u ovaj čas nije u stanju niti rasuditi, niti zaštiti sebe, te ne bi možda uopće ni trebao raditi ovo, što sada radi... "Bože moj! Treba da bježim, da bježim!" promrmlja i poleti u predsoblje. Ali tamo ga je očekivala takva strahota, kakvu on, razumije se, još nikada nije osjetio.

Stao, zagledao se i ne vjeruje rođenim očima: vrata, vanjska vrata, iz predsoblja na stube, ona ista vrata, na koja je maločas pozvonio i ušao, bila su otključana, dapače za cijelu podlanicu odškrinuta: niti su bila zabravljena, niti zasunuta za sve to vrijeme! Starica ih nije za njim zatvorila, možda iz opreznosti. No Bože, ta vidio je kasnije Lizavetu! I kako se nije, kako se nije dosjetio, da je morala ući odnekud! Ta nije ušla kroz zid!

Poleti vratima i zasune ih.

- Ta ne, ne valja ni to! Treba da odem, da odem...

Dugo je prisluškivao. Negdje daleko dolje, valjda u veži, viču i vrište neka dva glasa, svađaju se i psuju. "Što to oni?...!" Počeka nestrpljivo. Naposljetku se sve u jedan mah stiša, kao odrezano; razišli su se. Htjede već izići, no uto se u katu pod njim otvore s bukom vrata u stubište i netko stane silaziti, pjevuckajući nekakvu melodiju. "Što svi halabuče tako!" sine mu glavom. Pritvori opet za sobom vrata i počeka. Naposljetku se stiša sve, nema ni žive duše. Zakorači već na stube, ali uto se opet začuju koračaji.

Ti su se koračaji čuli jako daleko, sasvim dolje na stubama, no on je vrlo dobro i jasno zapamtio kako je odmah od prvoga zvuka stao bogzna zašto slutiti, da su ti koračaji namjerili svakako ovamo, na treći kat, k starici. Zašto? Jesu li ti zvuci bili osobiti, značajni? Koraci su bili teški, jednaki, polagani. Evo je on prošao već prizemlje, evo se je uspeo još dalje; sve se bolje te bolje čuje! Začulo se teško dahtanje penjačevo. Evo već i drugi kat. Ovamo će! I odjedanput mu se učini, kao da se ukočio, kao da je sve to san, gdje sanja, da ga stižu, blizu su, hoće da ga ubiju, a on stoji kao ukopan i ne može ni rukama da makne.

Naposljetku, kad se pridošlica stao već penjati na treća kat, protrne on naglo sav, te brzo i vješto šmugne iz hodnika u stan i zatvori za sobom vrata. Onda uhvati zasun i tiho ga, nečujno zasune. Instinkt mu je pomagao. Kad je sve svršio, pritaji se tik do vrata i suspregne dah. I neznani je gost bio već pred vratima. Stoje oni sada jedan prema drugomu, kao maločas on prema starici, kad su ih vrata rastavljala, te je prisluškivao.

Pridošlica odahne teško nekoliko puta. "Debeo je i krupan valjda", pomisli Raskoljnjikov, stiskajući sjekiru u ruci. Sve mu je to zaista kao u snu. Pridošlica prihvati za zvonce i pozvoni snažno.

Čim je zvonce zveknulo, limenim svojim glasom, učini mu se, da se netko pomakao u sobi. Nekoliko je časaka dapače prisluškivao ozbiljno. Neznanac zvekne još jedanput, počeka opet, a onda stane nestrpljivo, iz sve sile tresti kvakom na vratima. U užasu je gledao Raskoljnjikov, kako zasun skače u kuki, te je s tupim strahom očekivao tren, kad će iskočiti zasun. Činilo se, da to zaista i može biti, koliko onaj trese. Pomisli časkom da bi zadržao zasun rukom, ali onaj bi se mogao dosjetiti. Glava kao da mu se opet zavrtjela. "Evo ću se srušiti!" sine mu u pameti, no neznanac progovori i on se opet snađe.

- Ta crkavaju li one tamo ili ih je tko podavio? Proklete bile! - rukne on kao iz bureta. - Hej, Aljona Ivanovna, stara vještico! Lizaveto Ivanovna, krasoto neopisiva! Otvarajte! Uh, proklete, spavaju, što li im je?

I opet on sav bijesan trgne za zvonce deset puta redom, iz sve snage. Vidi se, da je to čovjek poznat u kući, koji to smije.

Baš u taj se čas začuju nedaleko na stubama sitni, žurni koraci. Dolazi još netko, Raskoljnjikov nije isrpva ni čuo.

- Zar nema nikoga? - jasno i veselo zavikne pridošlica, obraćajući se ravno prvomu pohodniku, koji je još vazda trgao za zvonce. - Zdravo, Koch!

"Po glasu se čini, da je zacijelo jako mlad", pomisli sada Raskoljnjikov.

- Ta vrag ih znao, skoro sam odbio bravu, - odgovori Koch. - A otkud vi mene znate?

- Koješta! Zar nisam prekjuče kod Ćambrinusa dobio od vas tri partije redom na biljaru?

- A-a-a...

- Nema ih zar? Čudno. Glupo, uostalom užasno. Kamo bi starica? Ja imam posla.

- Pa i ja imam posla, baćuška!

- Što ćemo dakle? Da se vratimo? E-eh! A ja sam mislio, da ću dobiti novaca! - zavikne mladić.

- Naravno, vratit ćemo se, ali čemu uricati? Sama mi je, vještica, naznačila sat. Meni je ovamo sneruke. Pa i kuda tumara ona, ne razumijem. Vascijelu godinu sjedi, ni makac, noge je bole, a sad odjedanput odšvrljala!

- Ne bi li zapitali pazikuću?

- Što?

- Kamo je otišla i kada će se vratiti?

- Hm!... dođavola... zapitati... Ta ona ne odlazi nikuda... - i on trgne još jedanput za kvaku na bravi. - Do đavola, što ćemo, hajdemo!

- Stojte! - zavikne sada mladić. - Gledajte: vidite li, kako se vrata odmiču, kad ih tresete?

- No pa?

- Nisu dakle zaključana, nego zasunuta, zakvačena dakle! - Čujete li, kako zasun lupka?

- No pa?

- Ta zar vi ne razumijete? Po tom je netko od njih kod kuće. Da su svi otišli, zaključali bi spolja, a ne bi zasunuli iznutra. A evo čujete li, kako lupka zasun? A čim su zasunule iznutra, moraju biti kod kuće, razumijete? Sjede dakle doma, a ne otvaraju!

- Hej! Tako i jest! - zavikne začuđeni Koch. - Pa što im je onda!

I on poče bijesno tresti vratima.

- Čekajte! - zavikne opet mladić, - ne tresite! Tu nije nešto u redu... vi ste zvonili, tresli, a ne otvaraju; ili su dakle obadvije onesviještene, ili...

- Što?

- Pa što! Hajdemo po pazikuću; neka ih on probudi.

- Istina je!

Obadvojica krenu dolje.

- Čekajte! Ostanite vi ovdje, a ja ću otrčati dolje po pazikuću.

- Zašto da ostanem?

- Tko bi znao, što je!

- Pa dobro...

- Ja vam se spremam za suca istražitelja! Očevidno je, oč-če-v-idno, da tu nešto nije u redu! - zavikne žestoko mladić i otrči niz stube.

Koch ostane, povuče još jedanput za zvonce i zvonce zvekne jedanput; onda poče tiho, kao da razmišlja i promatra, micati kvaku na vratima, privlačiti je i spuštati, da bi se još jednom uvjerio, da su vrata samo zasunuta. Onda se dašćući nagne i stane gledati kroz ključanicu, ali iznutra je bio utaknut ključ i nije se ništa vidjelo.

Raskoljnjikov je stajao i stiskao sjekiru. Bio je kao u bunilu. Voljan je, da se i pobije s njima, kad uđu. Dok su lupali i dogovarali se, nekoliko ga je puta spopadala misao, da sve dokonča u jedan mah i da zavikne kroz vrata. Gdjekada ga je opet snalazila volja, da ih počne psovati i zadirkivati, dok ne otvore vrata! "Samo brže neka bude!" sine mu glavom.

- No ipak on, đavle...

Vrijeme prolazi, jedan čas, dva, - nitko ne dolazi. Koch se stane vrpoljiti.

- Ipak, đavle!... - zavikne on nestrpljivo, te se okani svojega stražarenja i krene dolje i sam, žureći se i lupkajući cipelama po stubama. Koračaji se stišaju.

- Gospode, što bih uradio!

Raskoljnjikov odgurne zasun, odškrine vrata, ništa se na čuje; onda, ništa više ne misleći, izleti, zatvori za sobom vrata, što god može bolje i pohiti niz stube.

Bio je već sišao niz troje stube, kad začuje silnu buku dolje. Kamo bi se djenuo! Nema gdje da se sakrije. Potrči natrag, opet u stan.

- Hej, bijesu, đavole! Drži ga!

Netko izjuri vičući iz nekoga stana dolje, i nije otrčao, nego se svalio niz stube i uzvikao na sav glas:

- Mićka! Mićka! Mićka! Mićka! Mićka! Đavo te deraooo!

Krika se završi s vikom; posljednji se glasovi začuju već s dvorišta; sve zašuti. No u taj se isti mah stane s halabukom penjati uza stube nekoliko ljudi, koji se glasno i mnogo razgovarahu. Trojica su ili četvorica. Začuje zvonki glas onoga mladića. "Oni su!"

Sav u očaju pođe im ravno u susret: bilo što bilo! Ako ga zaustave, sve je propalo; ako ga propuste, opet je sve propalo: zapamtit će ga. Skoro da se već sastadoše; među njima su bile samo još jedne stube, - i iznenada evo spasenja! Nekoliko stepenica od njega, nadesno, prazan i širom otvoren stan, onaj isti stan na prvom katu, u kojem boje radnici, a sada su baš otišli. To su jamačno i bili oni, što su maločas otrčali s onolikom vikom. Pod je istom omazan, nasred sobe stoji čabrica i zdjelica s bojom i četkom. Za tren šmugne kroz otvorena vrata i sakrije se za zid. Bilo je krajnje vrijeme: oni su već stajali na međustepeništu. Onda zakrenu gore i prođu mimo u treći kat, glasno razgovarajući. On počeka, iziđe na prstima i potrči dolje.

Nikoga nema na stubama. Ni u veži. Brže iziđe na vrata i zakrenu lijevo ulicom.

Vrlo je dobro znao, izvanredno je dobro znao, da su oni u ovaj čas već u stanu, da su se vrlo začudili, kad vidješe, da je otvoren, a maločas bijaše zatvoren, te već gledaju tjelesa, i neće proći više od časa, te će se dosjetiti i potpuno će razabrati, da je tu maločas bio ubojica, ali mu je pošlo za rukom, da se nekuda sakrije, da šmugne kraj njih i pobjegne; dosjetit će se i tome, da je on bio u onom praznom stanu, dok su oni prolazili gore. A on ne smije ipak nipošto ubrzati korak, premda je do prvoga zakreta još sto koračaja. "Ne bih li šmugnuo u koju vežu i počekao gdjegod u nepoznatom stubištu? Ne, zlo je! A ne bih li kuda bacio sjekiru? Ne bih li uzeo izvoščika? Zlo je i naopako!"

Naposljetku evo uličice; zakrene u nju polumrtav; tu je već bio napola spasen i shvaćao je to: manje je sumnjiv ovdje, a osim toga vrvi ovuda silan svijet, pa će nestati u njem kao zrno pijeska. No sve su ga te muke tako oslabile, da se je jedva i micao. Znoj je kapao s njega; vrat mu sav ovlažio. "Al si se oljoskao!" dovikne mu netko, kad je izišao na kanal.

Jedva je sada bio pri sebi, a što dalje, sve gore. Znao je jedino, kako se odjedanput, kad je izišao na prokop, uplašio, što ima malo svijeta i da lakše pada u oči, te se htjede vratiti u uličicu. Spadao je skoro s nogu, ali ipak zaobiđe i vrati se kući s potpuno suprotne strane.

Skoro obeznanjen uđe na vrata svoje kuće; u najmanju ruku bio je došao već do stube i onda se istom sjetio sjekire. A ipak ima još jako važan zadatak: vratiti sjekiru, gdje je bila, i udesiti, da se to ne opazi. Nije naravno više ni podoban bio zamisliti, da bi mu kudikamo bolje bilo i ne vraćati sjekiru na pređašnje mjesto, nego je baciti kradom kamo u tuđe dvorište.

No sve se svrši sretno. Vrata u pazikućin stan bila su pritvorena, nisu bila zabravljena, pazikuća je dakle po svoj prilici kod kuće. Ali je tu već toliko bio izgubio sposobnost, da išta zaključi, te je naprečac pristupio pazikućinom stanu i otvorio vrata. Da ga je pazikuća zapitao: "Šta ćete?" on bi mu možda ni pet ni šest dao sjekiru. No pazikuće i opet nije bilo, te mu pođe za rukom, da vrati sjekiru na pređašnje mjesto, pod klupu, pa je i prikrije cjepanicom, kako je bila. Ni žive duže nije sreo onda sve do svoje sobe; gazdaričina su vrata bila zatvorena. Kad je ušao u sobu, baci se na divan onakav, kakav je bio. Nije zaspao, nego je zapao u otupljenost. Da mu je tko ušao tada u sobu, skočio bi on i zaviknuo. Komadići i odlomci nekakvih misli vrvjeli su mu u glavi; ali ni jednu nije mogao da zadrži i ni na kojoj nije mogao da zastane, koliko god se trudio...

DRUGI DIO
 

 

 

I

 

Tako je preležao vrlo dugo. Dešavalo se, da se nekako i budi, ali u te je časove opažao, da je već odavno pala noć, a nije mu ni na kraj pameti bilo, da ustane. Naposljetku primijeti, da je već svijetlo. Ležao je nauznak na divanu, još ukočen od malopređašnje otupjelosti. Do njega je dopirala strašna, žestoka cika s ulice, koju je uostalom svake noći u tri sata slušao pod svojim prozorom. Ta ga cika razbudi i sada: "A! eto izlaze već i pijanci iz krčme", pomisli on, "tri su sata", - i skoči iznenada, kao da ga je tko stresao s divana. - "Što! Tri sata već!" - sjedne na divanu - i sada se svega sjeti! Odjedanput, u jedan mah se svega sjeti.

U prvi je čas pomislio, da će poludjeti. Strašna ga studen oblije, ali hladno mu je bilo i od groznice, koja ga bijaše već davno u snu uhvatila. Sada ga podiđe iznenada takva jeza, da su mu skoro zubi poiskakali i sve se u njem uskomešalo. Otvori vrata i stane prisluškivati: sve je u kući tvrdo spavalo. U čudu je ogledavao samoga sebe i sve oko sebe po sobi, te nije shvaćao: kako se je juče vratio kući, a nije zapro vrata, nego se obučen izvalio na divan, dapače sa šeširom: pa mu šešir spao s glave i leži na podu, blizu uzglavlja. - "Da je tko ušao, šta bi pomislio? Da sam pijan, no..." Poleti prozoru. Bilo je prilično svijetlo i on uzme brže ogledavati sebe od glave do pete, svu svoju odjeću: nema li tragova? Ali nije mogao ovako: dršćući od jeze stane skidati sve sa sebe i opet ogledavati odasvud. Isprevrtao sve, svaku sitnicu i krpicu, ali nije ni samomu sebi povjerovao, nego do tri puta obnavljao pregledavanje. No čini se, nema ničega, nema nikakvih tragova. Samo dolje na hlačama, gdje su se istrcale, te vise rese, vide se na resama jaki tragovi stisnute krvi. On zgrabi veliki sklopni nož i odreže rese. Kao da ničega više nema. Uto se sjeti, da su mu novčarka i one stvari, što ih je povadio iz babina kovčega, još uvijek po džepovima! Nije dosad ni mislio, da ih izvadi i sakrije! Nije ih se sjetio ni onda, kad je ogledavao odjeću! Ta što je to? Stane ih brže vaditi i bacati na stol. Kad je sve povadio, izvrne i džepove, da se uvjeri, nije li još što preostalo, a onda odnese cijelu tu gomilu u kut. Tamo se u krajnjem kutu, dolje, odlijepila tapeta od zida i razderala se: u tu on rupu, pod tapetu, stane odmah sve gurati: - "Ušlo je! Sve s očiju, i novčarka!" - mislio je radosno, kad se je pridignuo i tupo se zagledao u tu rupu, što se sada bila još jače razvalila. Ali se iznenada sav strese od užasa: - "Bože moj", - šaptao je u očajanju, - "Što je to sa mnom? Zar je to sakriveno? Zar tako sakrivaju?"

Istina je, stvarima se on nije bio ni nadao; mislio je, da će biti samo novci, "sada, što ću i kako ću" - mislio je. - "Zar se tako skriva? Zbilja se meni mete pamet!" Sjedne iznemogao na divan i opet ga protrese nepodnosiva jeza. Mahinalno povuče sa stolice ukraj sebe nekadašnju svoju studentsku zimsku kabanicu, toplu, no sada skoro u prnjama, pokrije se njome, te ga opet zaokupi san i bunilo. Zadrijema.

Ne potraja ni pet časaka, a on skoči nanovo i odmah poleti sav bijesan opet u svojoj odjeći. - "Kako sam i mogao zaspati, a ništa nisam udesio! Jest zbilja, jest zbilja: petlju pod pazuhom nisam još skinuo! Zaboravio, tako nešto zaboravio! Takav dokaz! Strgne petlju, te je stane brže kidati na komadićke i turati pod uzglavlje u rubeninu. - "Komadići rastrgana platna neće nikako pobuditi sumnju; tako je valjda, tako je valjda!" - ponavljao je, stojeći nasred sobe, i s pažnjom napetom do boli stao opet razgledavati unaokolo, po podu i svuda, nije li još što zaboravio? Uvjerenje, da mu svega nestaje, pa i svijesti, i dapače obične rasudljivosti, poče ga nesnošljivo mučiti. Što, zar već započinje, zar to već nastaje kazna? Gle, gle, da nije zbilja?" Odresci od resa, što ih je odrezao sa hlača, ležali su zbilja na podu, nasred sobe, i svatko bi ih mogao opaziti! - "Ta što je to meni!" - zavikne opet sav izvan sebe.

Sada mu padne na pamet neobična misao: možda mu je i sva odjeća krvava, možda su po njemu same mrlje, ali ih samo on ne vidi, ne primjećuje, jer mu je rasudljivost oslabila, razdrobljena... pamet se smračila... Odjedanput se sjeti, da je i novčarka bila okrvavljena. - "Eh! Pa onda mora da ima krvi i u džepu, jer ja sam onda turio novčarku još mokru u džep!" Izvrne brže džep i - zbilja - na postavi su u džepu tragovi, mrlje! - "Nije mi eto još sasvim nestalo pameti, eto, nemam rasudljivosti i sjećam se, čim sam se sam snašao i dosjetio!" - pomisli likujući, te uzdahne duboko i radosno, iz punih grudi; - "to je samo grozničava nemoć, časovito bunilo", - i on istrgne svu postavu iz njegova džepa na hlačama. U taj mu čas sine sunčana zraka na lijevu cipelu: na čarapi, što mu izviruje iz cipele, kao da su se javili tragovi! Izuje cipelu: "Zaista tragovi! Sav je vrh na čarapi prožet krvlju"; nije dakle pazio, nego je tada neoprezno ugazio u onu baru... "No što ću sada s tim? Kamo bih djenuo tu čarapu, rese, džep?"

Skupio sve to u ruke i stao nasred sobe. - "U peć? Ali po peći će najprije uzeti da čeprkaju. Da spalim? A s čim da spalim? Nemam ni žigica. Ne, najbolje je, da odem bilo kamo i sve odbacim. Jest! Najbolje je odbaciti," - ponavljao je, sjedajući opet na divan, - "i odmah, ovoga časa, ne oklijevajući..." No mjesto toga klone mu opet glava na uzglavlje; opet ga uhvati ledena, nepodnosiva jeza; opet potegne kabanicu na sebe. I dugo mu se, još nekoliko sati, sve na mahove priviđalo, da "treba odmah, ne odgađajući, otići bilo kamo i sve baciti, da ne bude na očima, što brže, što brže!" Pridizao se s divana nekoliko puta, htio da ustane, ali nije više mogao. Naposljetku ga razbudi silna lupa u vrata.

- Ta otvori! Jesi li živ, ili nisi? I vazda on crkava! - viče Nastasja gruhajući pesnicom u vrata. - Sav dugovetni dar: crkava kao pas. Pas i jest. Ded otvori! Jedanaest je sati.

- Možda i nije kod kuće, - progovori muški glas.

"He! To je pazikućin glas... Što će on?"

Skoči i sjedne na divanu. Srce mu je kucalo tako jako, da ga je zaboljelo.

- A što si se zabravio? - navaljuje Nastasja. - Ih, stao da se zaključava! Da te ne bi ukrali? Otvori, muška glavo, probudi se!

"Što bi oni? Što će pazikuća? Sve se zna. Bolje da otvorim? Propadoh..."

Pridigne se, nagne se i odgurne zasun.

Sva mu je soba bila tolicna, da je mogao odsunuti zasun, i ne ustajući s postelje.

I zbilja: stoje pazikuća i Nastasja.

Nastasja ga pogleda nekako neobično. On pogleda pazikuću izazovno i očajno. A pazikuća mu šuteći pruži siv papir, predvostručen, zapečaćen voskom.

- Poziv, iz ureda, - reče on dajući mu papir.

- Iz kakvoga ureda?

- Na policiju eto zovu, u ured. Zna se, kakav ured.

- Na policiju... Zašto?...

- A otkud bih ja znao! Zovu, pa idi.

Pogleda ga pažljivo, ogleda se uokolo i okrene se, da ode.

- Kao da se sasvim razbolio! - primijeti Nastasja, ne skidajući očiju s njega. I pazikuća se časkom obazre. - Od juče je u vatri, - dometne ona.

On nije odgovarao; u rukama je držao papir, ali ga nije raspečaćivao.

- Ta nemoj ni ustajati! - nastavi Nastasja, kojoj se ražalio, kad je vidjela, da on spušta noge s divana. - Bolestan si, pa ne idi onamo: neće ti pobjeći. Što ti je to u rukama?

On pogleda: u desnoj su mu ruci odrezani komadići resa, čarapa i krpe od istrgnutog džepa. S njima je eto i spavao. Kasnije, kad je razmišljao o tom, sjećao se, da se napola budio u vrućici, ali vazda svom silom stiskao sve to u ruci i opet zapadao u san.

- Ih, kakve je dronjke pokupio i spava s njima kao s blagom...

I Nastasja prasne u svoj bolesno nervozni smijeh.

Brže turi on sve to pod kaput i upilji oči u nju. Iako je slabo mogao u taj čas posve razborito da prosuđuje, ali je osjećao, da ne postupaju ovako s čovjekom, po kojega dolaze, da ga odvedu. - "No... policija?"

- Da se napiješ čaja! Hoćeš, je li? Donijet ću ti; ostalo je...

- Neću... ja idem; odmah idem; - mrmljao je ustajući.

- Ta nećeš moći ni sići niz stube.

- Otići ću...

- Kako te volja.

Ode ona za pazikućom, a Raskoljnjikov poleti odmah k svjetlosti, da ogleda čarapu i rese. - "Mrlja ima, ali se ne primjećuju jako; sve se uprljalo, zbrisalo, i već izblijedilo. Tko ne zna unaprijed, neće ništa, ništa primijetiti. Nastasja nije dakle mogla ništa opaziti iz daljine, hvala bogu!"

Onda dršćući raspečati poziv i stane ga čitati; dugo ja čitao i naposljetku razumio. Bio je to obični poziv iz kvarta, da dođe danas, u devet i po sati, u ured kvartskoga nadzornika.

"Ta otkuda to? Nikakva posla nemam lično ja s policijom! I zašto baš danas?" - mislio je u mučnoj sumnji. "Gospode, samo što prije! Klekne časom, da se moli, ali se onda i sam nasmije, - ne molitvi, nego sebi. Stane se brzo odijevati. "Ako propadnem, propast ću! Čarapu treba da obučem!" - pomisli iznenada. - Još će se bolje istrti u prašini, te će nestati tragova." No tek što je obukao, odmah je i strgne s gađenjem i užasom. Strgne, no zaključi, da drugačije ne može, uzme je i opet navuče - i opet se nasmije. "Sve je to uvjetno, prema prilikama, sve su to same formalnosti", - sine mu glavom, samo u jednom krajiću misli, a cijelo mu je tijelo drhtalo, - "ta evo sam navukao opet. Ta navukao sam naposljetku!" No smijeh mu se opet pretvori u očajanje. "Nije, nije prema mojoj snazi..." pomisli. Noge su mu drhtale. - "Od straha", - promrmlja u sebi. U glavi mu se vrtjelo i boljela ga od vrućice. - "To je lukavština. Hoće lukavštinom da me domame i da me iznenada zbune u svem" - nastavljao je sam u sebi, silazeći niz stube. - "Loše, što sam ja gotovo u bunilu... mogao bih istresti kakvu glupost..."

Na stubama se sjeti, da je sve stvari ostavio onako, u rupi za tapetom, - "a može još da bude pretraga namjerice onda, kad njega nema", sjeti se i zastane. Ali ga naglo savlada takvo očajanje i takav, ako se može reći, cinizam propasti, da je mahnuo rukom i pošao dalje.

"Samo što prije!"

Na ulici je bila opet nepodnosiva žega; ni da bi kap kiše pala tih dana. Opet prašina, opeka i vapno, opet smrad i dućančića i krčmi, opet svaki čas pijanci, nosači Finci i napola razvaljeni fijakeri. Sunce mu jarko sine u oči, tako da ga je boljelo gledati i u glavi mu se sasvim zavrtjelo, - obični osjećaj grozničava čovjeka, koji po jarkom sunčanom danu naglo izađe na ulicu.

Kad je došao do zakreta u jučerašnju ulicu, pogleda s mučnom uzrujanošću u nju, na onu kuću... i odmah odvrati oči.

"Ako me zapitaju, ja ću možda i reći", - pomisli, približavajući se uredu.

Ured je bio od njega četvrt vrste; preselio se istom nedavno u nove prostorije, u novu kuću, na treći kat. U pređašnjim prostorijama bio je jedanput na čas, no jako davno. Kad je ušao u vežu, opazi s desne strane stube, niz koje silazi seljak s knjižicom u rukama:

- "Podvornik; dakle je tu i ured", i on se stane penjati nasumce. Nije htio nikoga ništa da pita.

"Ući ću, kleknut ću i sve ću ispričati"... pomisli, penjući se u treći kat.

Stube su uske, strme, kaljave. Sve se kuhinje iz svih stanova na sva tri kata i prizemlju otvaraju na te stube i tako su otvorene skoro cio dan. Zato je tu strašno zagušljiv zrak. Gore i dolje penju se i silaze podvornici s knjižicama pod pazuhom, pozivari i svakakav svijet muški i ženski - stranke. Uredska su vrata također širom otvorena. On uđe i stane u predsoblju. Tu sve stoje i čekaju neki seljaci. I tu je jako zagušljiv zrak, a osim toga zaudara i skoro da ti se smuči od svježe, još neosušene boje i smradnoga laka tek obojenih soba. Počeka malo, a onda smisli, da pođe dalje u prvu sobu. Sve su to maljucne i niske sobe. Strašna ga nestrpljivost vuče sve dalje te dalje. Nitko ga i ne gleda. U drugoj sobi sjede i pišu nekakvi pisari, jedva nešto bolje odjeveni od njega, naoko sve nekakav čudan svijet. Obrati se jednom od njih.

- Što ćeš?

Pokaže mu poziv iz ureda.

- Vi ste student? - zapita onaj, pošto je pogledao poziv.

- Jesam, bivši student.

Pisar ga promotri, no bez ikakve radoznalosti. Bio je to nekakav osobito nakostriješen čovjek, ukočena, tupa pogleda.

"Od toga nećeš ništa doznati, jer njemu je sve na svijetu svejedno", - pomisli Raskoljnjikov.

- Idite onamo perovođi, - reče pisar i upre prstom preda se, pokazujući na posljednju sobu.

On uđe u tu sobu, četvrtu po redu, tijesnu i natrpanu svijetom, - ljudima, nešto pristalije odjevenim, nego što su u onim sobama. Među strankama su i dvije gospođe. Jedna, u crnini, siromaški odjevena, sjedi za stolom, sučelice perovođi, i piše nešto, što joj on kazuje u pero. Druga pak gospođa, jako gojna i tamno-crvena, s mrljama po licu, naočita žena i nekud vrlo raskošno odjevena, s brošem, kolika je tasa za čaj, na grudima, stajala je postrance i nešto čekala. Raskoljnjikov tutne perovođi svoju pozivnicu. Perovođa je pogleda letimice, reče: "Pričekajte!" i ponovo se zabavi gospođom u crnini.

Raskoljnjikov odahne slobodnije. - "Zacijelo nije ono!" Pomalo se stane hrabriti, a i sam je svima silama navraćao sebe, da se obodri i snađe.

"Kakvagod glupost, kakvagod sićušna neopreznost, pa se mogu sasvim odati! Hm!... samo da je zraka ovdje", - priklopi on. - "zapara... U glavi se sve gore vrti... a i u pameti"...

Osjećao je u sebi strahovit nered. Bojao se i sam, da se neće svladati. Nastojao je, da prione uza što i da misli na nešto, pa bilo mu to makar sasvim tuđe, ali mu nije sasvim polazilo za rukom. Perovođa ga je uostalom jako zanimao: sve bi da mu nešto pročita s lica, da dokuči. Bio je to vrlo mlad čovjek, od dvadeset i dvije godine, crnomanjasta, živa lica, koje se čini starijim nego što je, odjeven po modi, gizdelinski, s razdjeljkom na zatiljku, očešljan i napomađen, sa silesijom prstenja, s kamenjem i bez kamenja, na bijelim pročetkanim prstima, i sa zlatnim lancem na prsluku. S nekim strancem, što se je tu desio, progovorio je dapače dvije tri riječi francuski, i to sasvim prilično.

- Luiza Ivanovna, izvolite sjesti, - reče on letimice onoj nagizdanoj, zarumenjenoj dami, koja je neprekidno stojala, kao da se ne usuđuje sjesti sama, premda je stolica do nje.

- Ich danke, - odgovori ona i tiho se spusti na stolicu uz šuštanje svile. Svijetlomodra njena haljina, optočena bijelim čipkama, raširi se kao balon kraj stola i zapremi skoro pola sobe. Zamiriše parfum. No dama je očevidno bila u neprilici, što je zapremila pola sobe i što se od nje širi toliki miris, premda se smješkala u isti mah plašljivo i bezobrazno, no s jasnim nemirom.

Dama u crnini završila napokon i počela ustajati. Uto uđe u sobu prilično bučno časnik, vrlo pristao i nekako osobito trzajući pri svakom koraku ramenima, baci na stol kapu s kokardom i sjedne u naslonjač. Nagizdana dama odskoči odmah sa stolice, čim ga je opazila, te stane s nekim osobitim oduševljenjem klecati u znak pozdrava; ali časnik nije ni najmanje obraćao pažnju na nju, a ona se pak nije usuđivala, da sjedne pred njim. Bio je to poručnik, pomoćnik kvartskoga nadzornika, riđastih brkova, što su ravno stršili na obadvije strane, vrlo finih crta, ali te crte nisu ništa osobito iskazivale osim neke drskosti. On pogleda Raskoljnjikova ispod oka, donekle s mrzovoljom: neobično je jadna na njemu bila odjeća, ali uza sve poniženje ipak se držanje nije slagalo s odjećom; Raskoljnjikov ga u svojoj neopreznosti pogleda suviše otvoreno i dugo, tako da se taj i uvrijedio.

- Što ćeš ti? - zavikne on, čudeći se valjda, što se ovakav odrpanac i ne misli skunjiti pred njegovim gromornim pogledom...

- Pozvan sam... pozivnicom... - odvrati Raskoljnjikov nehajno.

- To je u stvari tužbe zbog novaca, protiv studenta, - požuri se perovođa, dižući se sa spisa. - Evo vam! - dobaci on Raskoljnjikovu spisak i pokaže mu mjesto, - pročitajte!

"Novaca? Kakvih novaca?" - mislio je Raskoljnjikov, - "no... nije dakle zacijelo ono!" I on zadršće od radosti. U jedan mu mah silno, neizrecivo odlane. Teret spao s njega.

- A u koliko vam je sati napisano, da dođete, milostivi gospodine? - zavikne poručnik, koji se bogzna zbog čega sve jače te jače žestio. - Piše vam u devet, a sada je već dvanaest!

- Donijeli su mi tek pred četvrt sata, - odgovori glasno i otresito Raskoljnjikov, koji se naglo i iznenada za samog sebe rasrdio također, te je sada uživao u tom. - Dosta je i to, što sam ovako bolestan i grozničav došao.

- Da niste vikali!

- Ja i ne vičem, nego sasvim mirno govorim, a vi eto vičete na mene; ja sam student i ne trpim, da na mene vičete.

Poručnik plane toliko, da u prvi čas nije mogao ništa da odgovori, nego je sve prskao iz usta. Odskoči s mjesta.

- Izvolite šu-tje-ti! Vi ste u uredu. Ne prrrostačite, gospodine!

- Pa i vi ste u uredu, - uzvikne Raskoljnjikov; - a ne samo što vičete, nego i cigaretu pušite, dakle vrijeđate sve nas.

Kad je to izgovorio, osjeti neiskazanu slast.

Perovođa ih je gledao i smješkao se. Žestoki se poručnik očevidno zapanjio.

- To se vas, gospodine, ne tiče! - zavikne on naposljetku nekako neprirodno gromko, - nego vi iskazujte, što vas pitaju. Pokažite mu, Aleksandre Grigorijeviču. Tužba protiv vas! Ne ćete da plaćate! Eto, sokole sivi, kakvi ste vi!

No Raskoljnjikov nije više ni slušao, nego pomamno uhvatio spis, da što prije pronađe odgonetku. Pročita i prvi put i drugi put, i ne razumjede.

- Što je to? - zapita on perovođu.

- Ište se od vas uplata duga na temelju zadužnice, utjeruje se. Ili morate platiti sa svim troškovima, zaostacima i drugim, ili pismeno očitovati, kada ćete moći platiti, a ujedno se obvezati, da nećete nikuda odlaziti iz grada, dok ne platite, i da nećete prodavati ni sakrivati svoju imovinu. A vjerovnik ima pravo prodati vašu imovinu, s vama pak postupiti po zakonima.

- Ta ja... nisam nikome dužan!

- To se nas ne tiče. Nama je uručena vaša zadužnica na sto petnaest rubalja, što ste je prije devet mjeseci izdali koleškoj asesorki Zarnjicynoj, a od udovice je Zarnjicyne isplatom prešla u ruke dvorskoga savjetnika Čebarova, da je naplatimo, budući da je zadužnici istekao rok i ona zakonito prosvjedovana, te vas pozivamo, da o tome dadete izjavu.

- Ta to je moja gazdarica!

- Pa što onda, ako vam je gazdarica?

Perovođa ga je gledao milostivim i sažalnim smiješkom, a u isti mah ponosito, kao novajliju, kojega istom počinju motati: "No, kako ti je sada?" Ali što on sada i mari za zadužnicu i za utjerivanje. Zar mu se vrijedi uzrujavati sada, pa i paziti išta na to! Stajao je, čitao, slušao, odgovarao, pa i sam zapitkivao, ali sve to mahinalno. Pobjedničko slavlje, što se očuvao, što se je izbavio iz opasnosti, koja mu je prijetila, - ispunjalo mu je u ovaj čas cijelo biće, bez predviđanja, bez analize, bez budućeg zagonetanja i odgonetanja, bez sumnje i bez pitanja. Bio je časak potpune, bliske, prave životne radosti. No u taj se isti čas dogodi nešto u uredu, - baš kao da je grunuo grom i munja. Poručnik, još sav uzrujan zbog onakvog nepoštivanja, sav ražešćen i očevidno željan, da održi svoj ugled, što mu je bio nastradao, obori se svima gromovima na nesretnu gizdavu damu, koja je piljila u njega i preglupo se smješkala od onoga časa, kako je on ušao.

- A ti, ovakva i onakva, - zavikne on iznenada na sav glas, (gospođa u crnini bila je već otišla) - što se to kod tebe dogodilo noćas? A? Opet stvaraš sramotu, razvrat, da sva ulica ori. Opet tučnjava i pijančenje. Nadaj se kaznenom zavodu! Zar ti ja nisam već govorio, zar te nisam već deset puta opominjao, da ti jedanaesti put neću oprostiti! A ti opet ovakva i onakva!

Raskoljnjikovu ispadne spis iz ruke. Zagleda se zbunjen u tu gizdavu gospođu, što je onaj ovako bez sustezanja krpi. Ali brzo se dosjeti, što je, i odmah mu se počne sviđati cijela ta zgoda. Slušao je sa zadovoljstvom, dapače tako, da mu se je htjelo hihotati, hihotati, hihotati... Svi su mu živci samo skakutali.

- Ilja Petrovič! - započne perovođa pažljivo, ali zastane, da počeka, jer kad se poručnik raspali, ne možeš ga drugačije suzdržati, nego jedino za ruke, a to on zna po vlastitom iskustvu.

Što se pak tiče gizdave gospođe, u prvi je mah ona zatreptala od groma i munje; no za čudo: što god psovkama raste broj i krepčina, sve ljubaznijim biva njen lik, zamamnijim njen smijeh, kojim se obraća bijesnomu poručniku. Vrcka se i neprestano kleca, nestrpljivo očekujući, da naposljetku i ona smije priklopiti koju riječ, pa je i dočekala.

- Nikakav halabuka i tučnjave kod mene ne bio, gospodin kapiten, - razbrblja se ona naglo, kao da sipaš grah, s jakim njemačkim akcentom, no brzim ruskim jezikom, - i nikakva, nikakva škandal, i oni došo pijan, i to ja sve kaže, gospodin kapiten, a ja nisam kriv... moj je kuća pristojan, i pristojna ponašanje, gospodin kapiten, i ja vazda sama nisam htio škandal. A oni sasvim došo pijan i onda opet tri poce naručila, a onda jedno digla noge i stalo nogom klavir igralo, i to sasvim ne valja u pristojan kuća, i onda ganz klavir razbila i sasvim, sasvim nema nikakva manir i ja kazo. A on pocu uzela i stala sve odostrag pocom lupala. I onda ja stao brzo pazikuća pozvao i Karl došla, i on uzela Karl i oko udarila i Henriete udarila oko isto, i mene pet puta obraz udarila. I to nije tako delikatno u pristojan kuća, i ja sam vikao. A on na kanal prozor otvorila i stala na prozor kao mala svinja, cičala; i to je sramota. I kako može na prozor na ulica kao mala svinja cičala? Pi, pi, pi, pi! I Karl odostrag njega za frak vukla od prozor i onda, istina, gospodin kapiten, poderala seinen Rock[24]. I onda on vikala, petnaest rubalj mus man njoj Strafe platila. I ja sam, gospodine kapiten, pet rubalj platio za seinen Rock. I to je nepristojna gost, gospodin kapiten, i svakakva škandal radila. Ja, kazala, na vas velik satir gedrückt bude, jer ja u svima novine mogu o vas sve napisala.

- Pisac je dakle?

- Jest, gospodin kapiten, i kakva je to nepristojna gost, gospodin kapiten, kod pristojni kuća...

- No, no, no! Dosta je! Ja sam tebi već govorio, govorio, ta ja sam tebi govorio...

- Ilja Petrovič - ponovo značajno progovori opet perovođa.

Poručnik ga pogleda naglo: perovođa klimne lako glavom.

- ... Evo dakle tebi, najpoštovanija Luiza Ivanovna, moj posljednji savjet, i to posljednji put, - nastavi poručnik. - Ako se kod tebe, u tvojoj pristojnoj kući, desi samo još jedan jedincati škandal, ja ću tebi zapapriti, kako se fino veli. Jesi li čula? Literatu dakle, piscu platiti pet rubalja u "pristojnoj kući" za skut kaputa? Gle ti njih, tih pisaca! - i on dobaci Raskoljnjikovu preziran pogled. - I prekjučer se u gostionici desila slična zgoda: ručao, a neće da plati; "ja ću vas, veli, opisati za to u satiri." Na parobrodu opet jedan, prošle nedjelje, sramotnim imenima okrstio čestitu obitelj državnoga savjetnika, ženu i kćer. Iz slastičarnice onomad izgruhali jednoga šakama. Eto, kakvi su ti pisci, literati, studenti, vikači... Pi, a ti odlazi! Ja ću se sam svratiti k tebi... Pazi se onda! Jesi li čula?

Luiza Ivanovna stane s ubrzanom ljubaznošću klecati na sve strane i tako klecajući uzmakne do vrata; no na vratima natumara natraške na naočita časnika, vedra, zdrava lica, s krasnim, gustim, plavim zaliscima. To je bio glavom Nikodim Fomič, kvartski nadzornik. Luiza Ivanovna klecne brže skoro do poda, te izleti iz ureda sitnim koračićima, poskakujući.

- Opet lomljava, opet grom i munja, vijavica, uragan, - ljubazno se i prijateljski obrati Nikodim Fomič Ilji Petroviču, - opet ste uzbunili srce, opet ste planuli! Čuo sam još sa stuba!

- Da što! - progovori Ilja Petrovič s otmjenim nehajem (a i ne veli: da što, nego nekako: daa što-a), odlazeći s nekim spisima drugom stolu i slikovito trzajući uz svaki korak ramenima; kamo korak, onamo i rame. - Evo, izvolite pogledati: gospodin pisac, student dakle, to jest bivši, neće da plaća, mjenica poizdavao, iz stana se ne seli, neprestano stižu tužbe na njega, a on izvolio zamjeriti, što sam zapalio pred njim cigaretu! A on podlo radi, i izvolite ga pogledati: evo ga u najzamamnijem liku njegovu!

- Siromaštvo nije sramota, prijane, no pa što! Dabome, žestok kao barut, nije mogao da pretrpi uvredu. Vi ste mu zacijelo nešto zamjerili i niste se suspregli, - nastavi Nikodim Fomič, ljubazno se obraćajući Raskoljnjikovu, - no to je suvišno? Ja ću vam reći: naj-ple-me-ni-ti-ji čovjek, ali barut, barut! Planuo, buknuo, izgorio - i nema ga! I sve je prošlo! A ostalo je samo zlatno srce! Njega su i u pukovniji okrstili: "poručnik-barut..."

- I kakva je to p-p-pukovnija bila! - klikne Ilja Petrovič, jako zadovoljan, što su ga tako prijatno poškakljali, ali još vazda se dureći.

Raskoljnjikovu se iznenada prohtjedne, da im svima rekne nešto neobično prijatno.

- Ta molim, gospodine kapetane, - započne jako slobodno, obraćajući se odmah Nikodimu Fomiču, - zamislite se u mome položaju. - Ja sam ih voljan zamoliti za oproštenje, ako sam čime uvrijedio. Ja sam siromašan, bolestan student, prignjeten (tako on i reče: "prignjeten") siromaštvom. Ja sam bivši student, jer sada ne mogu da se uzdržavam, no ja ću dobiti novca... Ja imam mater i sestru u -oj guberniji... Poslat će mi i... ja ću platiti. Moja je gazdarica dobra žena, no ona se je tako ozlojedila, što sam instrukcije izgubio i ne plaćam već četvrti mjesec, te mi ne šalje više ni objed... A ja nikako ne znam, kakva je to mjenica. Sad ona ište, da isplatim zadužnicu! Kako i da platim, rasudite sami!...

- To se nas ne tiče... - opet će primijetiti perovođa.

- Dopustite, dopustite, ja se s vama sasvim slažem, no dozvolite, da i ja objasnim, - prihvati opet riječ Raskoljnjikov, ne obraćajući se perovođi, nego vazda Nikodimu Fomiču, ali nastojeći svom silom, da se obrati i Ilji Petroviču, premda se taj svejednako pričinjao, kao da kopka po spisima, te zbog prezira i ne obraća na njega pažnju - dopustite, da i ja objasnim, da ja stanujem kod nje već oko tri godine, otkad sam došao iz provincije, a prije... prije, uostalom, čemu ne bih priznao i ja, ja sam odmah od prvoga početka obećao, da ću uzeti njenu kćer, obećao riječju, sasvim slobodno... bila je to djevojka... uostalom i sviđala mi se... premda nisam bio zaljubljen... u jednu riječ, mladost, to jest, ja velim, da mi je gazdarica onda mnogo davala na vjeru i ja sam donekle provodio takav život... bio sam jako lakomislen...

- Nitko od vas, gospodine, ne iziskuje iznošenje ovakvih intimnosti, a i nemamo vremena, - prekine ga grubo i ponosito Ilja Petrovič, ali Raskoljnjikov ga vatreno zaustavi, premda mu je bilo izvanredno teško govoriti.

- No dopustite, dopustite, da vam donekle pripovjedim... kako je bilo... i ja... premda je suvišno pripovijedati, slažem se s vama, - no prije godinu dana umrla je ta djevojka od tifusa, ja sam pak ostao na stanu, gdje sam i bio, gazdarica mi je, kad se selila u sadašnji stan, rekla... i rekla prijateljski... da se ona sasvim uzda u mene, i sve... no ne bih li joj dao zadužnicu na sto i petnaest rubalja, na sve, koliko ona računa, da sam joj dužan. Dopustite, gospodine: ona je naročito rekla, čim joj dadem taj spis, kreditirat će mi opet, koliko želim, a nikada, nikada se neće - to su njene vlastite riječi - poslužiti tim spisom, dok ja sam ne platim... A evo sada, kad sam i instrukcije izgubio, i nemam ništa da jedem, tuži ona i utjeruje. Što da reknem sada?

- Sve se te čuvstvene potankosti ne tiču nas, milostivi gospodine, - odreže surovo Ilja Petrovič, - vi ste dužni dati iskaz i obvezu, a što ste tamo bili zaljubljeni i sve te tragične zgode nisu naša briga.

- Ta ti... okrutno... - promrmlja Nikodim Fomič, sjedajući za stol i laćajući se također potpisivanja. Bilo ga je nekako stid.

- Pišite dakle, - reći će perovođa Raskoljnjikovu.

- Što da pišem? - zapita on nekako osobito grubo.

Raskoljnjikovu se učini, da je perovođa sada nakon ispovijedi nehajniji i prezriviji prema njemu, no za čudo, i njemu bi samom odjedanput baš svejedno, što tko misli, i ta se promjena izvršila za jedan tren, za jedan čas. Kad bi mu se htjelo razmisliti malo, on bi se naravno začudio tomu, kako je prije časka i mogao ovako govoriti s njima, te im se narivavati sa svojim čuvstvima. A i otkud mu ta čuvstva? Ta kad bi se sada sva soba napunila ne kvartskim činovnicima, nego najbližim prijateljima, ni onda im ne bi valjda znao reći ni jednu čovječansku riječ, tako mu je u jedan mah opustjelo srce. Mračni osjećaj teške, beskrajne osamljenosti, otuđenosti naglo mu se javio jasno u duši. Nije mu srce ovako iznenada preobrazila niti niskoća onoga srdačnoga očitovanja pred Iljom Petrovičem, niti niskoća poručnikova slavodobića nad njim. Oh, što mu je i stalo sada do vlastite podlosti, do svih ambicija, poručnika, Njemica, utjerivanja dugova, uvreda, i tako dalje, i tako dalje! Kad bi ga osudili, da ovoga časa bude spaljen, ni onda se ne bi ganuo, a teško da bi i osudu saslušao pažljivo. U njemu se zbivalo nešto sasvim nepozato, novo, nenadano, čega nikada još nije bivalo. Ne, da je razumijevao, nego je jasno osjećao svom snagom osjećanja, da se ne samo s čuvstvenim očitovanjima, kao što maločas, nego uopće ni s čim ne može više obraćati tim ljudima u kvartskom uredu, pa sve da su mu to rođena braća i sestre, a ne kvartski poručnici, ni onda se ne bi imao ni za što obraćati njima, dapače ni u kojoj zgodi u životu; nikada još do ovoga časa nije osjetio ovakvo neobično, strašno čuvstvo. A najljuće ga muči, što je io više čuvstvo nego svijest, nego misao; baš čuvstvo, najmučnije čuvstvo od svih čuvstava, što ih je u životu proživio.

Perovođa mu stane kazivati iskaz, uobičajen u takvoj prilici, to jest: ne mogu da platim, obvezujem se, da ću platiti tada i tada, (kada bilo), iz grada neću odlaziti, svojinu neću prodavati ni poklanjati, i tako dalje.

- Ta vi ne možete da pišete, pero vam ispada iz ruku, - primijeti perovođa, radoznalo se zagledavajući u Raskoljnjikova. - Jeste li bolesni?

- Jesam... u glavi mi se vrti... govorite dalje!

- To je sve; potpišite se!

Perovođa uzme spis i zabavi se drugima.

Raskoljnjikov vrati pero, ali ne ustane i ne ode, nego se podlakti s obadva lakta na stol i stegne rukama glavu. Kao da mu zabijaju čavao u tjeme. Strašna mu misao sine glavom: da odmah ustane, da pristupi Nikodimu Fomiču i da mu ispripovjedi sve, što je jučer bilo, do posljednje sitnice, da onda ode s njim u stan i da mu pokaže stvari u kutu, u rupi. Napast je bila tako jaka, te on već ustade, da to izvrši. - "Ne bih li bar časom razmislio?" - sine mu u glavi - "Ne, bolje je bez razmišljanja, samo da stresem!" No onda stane kao ukopan: Nikodim Fomič govori vatreno Ilji Petroviču i do njega doletješe riječi:

- Ne može biti, obadvojicu će pustiti. Prvo, sve protuslovi; rasudite: zašto bi zvali pazikuću, ako su oni počinili? Da sebe okrive? Ili iz lukavštine? Ne, to bi već prelukavo bilo! A studenta Pestrjakova vidjeli su baš na vratima obadva pazikuće i građanka, baš u taj čas, kad je ulazio; išao je s tri prijatelja i rastao se s njima baš na vratima a još pred prijateljima zapitao pazikuću za stan. A Koch, taj je, prije nego što je pošao babi, sjedio pola sata dolje kod srebrnara i točno u sedam sati i tri četvrti krenuo od njega gore starici. Smislite sada...

- No dopustite, otkud u njih ovakvo protuslovlje: sami tvrde, da su lupali i vrata bila zaključana, a za tri časa, had dođoše s pazikućom, vrata su eto otvorena.

- To i jest majstorija: ubica je zacijelo bio unutra i zatvorio vrata zasunom; bili bi ga zacijelo tamo zatekli, da nije Koch počinio ludoriju, te i sam pošao po pazikuću. A on je baš za to vrijeme ulučio priliku, da siđe niz stube i da šmugne nekako kraj njih. Koch se krsti obadvjema rukama: "Da sam, veli, ostao tamo, on bi izletio i ubio bi me sjekirom". Rusku službu zahvalnicu hoće da dade odslužiti, - he-he!

- A ubicu nije nitko vidio?

- Otkud bi ga i vidio! Ta je kuća Nojeva lađa, - primijeti perovođa, koji je sjedio za svojim stolom.

- Stvar je jasna, stvar je jasna! - ponovi vatreno Nikodim Fomič.

- Nije, stvar je vrlo nejasna, - utvrdi Ilja Petrovič.

Raskoljnjikov digne šešir i pođe prema vratima, ali nije došao do vrata...

Kad se osvijestio, razabere, da sjedi na stolici, s desne ga strane pridržava neki čovjek, s lijeve mu strane stoji drugi čovjek, sa žutom čašom, punom žute vode, a Nikodim Fomič stoji pred njim i upiljio u njega pogled. Ustane sa stolice.

- Što je, jeste li bolesni? - prilično oštro zapita Nikodim Fomič.

- I kad se potpisivao, jedva je perom micao, - primijeti perovođa, sjedajući na svoje mjesto i laćajući se opet spisa.

- A jeste li odavno bolesni? - zavikne sa svoga mjesta Ilja Petrovič, listajući također po papirima.

I on je naravno promatrao bolesnika, dok je bio onesviješten, ali je odmah odstupio, čim se bolesnik osvijesti.

- Od jučer... - progunđa Raskoljnjikov kao odgovor.

- A jeste li jučer izlazili iz kuće?

- Jesam.

- Bolesni?

- Bolestan.

- U koliko sati?

- U osam sati naveče.

- A kamo, molim?

- Na ulicu.

- Kratko i jasno.

Raskoljnjikov je odgovarao oštro, otržito, sav blijed kao krpa i ne obarajući crnih upaljenih očiju pred pogledom Ilje Petroviča.

- Jedva stoji na nogama, a ti... - primijetit će Nikodim Fomič.

- Ništa i - izgovori nekako osobito Ilja Petrovič.

Nikodim Fomič htjede još nešto priklopiti, ali onda pogleda perovođu, koji je također bio upro pogled u njega, te zašuti. Svi odjedanput zašute. Bilo je neobično.

- No, dobro je, gospodine, - završi Ilja Petrovič, - mi vas ne zadržavamo.

Raskoljnjikov iziđe. Čuo je još, kako je nakon njegova izlaska nastao živ razgovor i jasnije se od sviju razabirao glas Nikodima Fomiča, kao da pita... Na ulici se sasvim osvijesti.

"Pretraga, pretraga, odmah će biti pretraga!" - ponavljao je u sebi, te se žurio, da stigne kući. - "Razbojnici! Sumnjaju!" Malopređašnji ga strah zaokupi svega od glave do pete.

 

 

 

II

 

"A što, ako je već bila pretraga? Što, ako ih baš zateknem u sobi?"

Ali evo njegove sobe. Nema ničega i nikoga, nitko nije ni zavirio. Nije dapače ni Nastasja ništa dirnula. Oh, gospode! Kako je i mogao ostaviti maločas sve te stvari u toj rupi?

Poleti u kut, turi ruku u tapetu, te stane izvlačiti stvari i trpati ih u džepove. Bilo je svega osam komada: dvije škatulje s naušnicama ili nešto nalik, - nije valjano razgledao, onda četvore korice od safijana. Jedan je lanac bio zamotan samo u novinski papir. I još nešto u novinskom papiru, čini se, orden...

Potrpa sve u džepove, u kabanicu i u hlače u desni džep, što je ostao, a starao se, da se to ne bi primjećivalo. I novčarku uzme zajedno sa stvarima. Onda iziđe iz sobe i ostavi je sada za sobom otvorenu širom.

Stupao je brzo i čvrsto, te iako je osjećao, da je sav izlomljen, bio je pri svijesti. Bojao se potjere, bojao se, da će za po sata, možda i za četvrt sata biti izdan nalog, da paze na njega; mora dakle pošto poto zamesti za vremena tragove. Mora udesiti, dok još ima išta snage i bar neku rasudljivost... Kamo bi otišao?

Odlučio je već davno: "baciti sve u kanal, zamesti trag i svemu je kraj." Tako je odlučio još po noći, u bunilu, za onih časova, kad se nekoliko puta (sjeća se) trzao, da ustane i da pođe: "brže, brže, i sve baciti". Ali se pokazalo, da je jako teško baciti.

Lutao je obalom Jekaterinskog kanala već pola sata, a možda i dulje, te je nekoliko puta pogledavao na stepenice, što silaze kanalu, gdje god je na njih nailazio. Ali nikako ne može da izvrši, što je naumio: ili do samih stuba stoje splavovi i na njima peru pralje rubeninu, ili su privezani čamci, a svuda vrve ljudi, pa se može primijetiti odasvud s brijega, sa svih strana: sumnjivo je, da čovjek namjerno silazi, staje i nešto baca u vodu. A ako korice ne potonu i stanu plivati? Pa i hoće. Svak će vidjeti. I tako već svi samo motre, kad ga sretaju, i ogledavaju ga, kao da jedino o njem vode brigu. - "Zašto tako, ili se možda meni samo čini?" mislio je.

Naposljetku mu padne na pamet: neće li biti bolje, da ode nekamo na Njevu? Tamo ima i manje svijeta, i ne primjećuje se, i svakako je zgodnije, a što je glavno - podalje je odavde. I začudi se, kako je cijelo pola sata lutao zabrinut i uzrujan opasnim mjestima, a nije se na to sjetio. A samo zato je potratio cijelo pola sata na nerazboritu stvar, jer je onako bio odlučio u snu, u bunilu! Postaje strašno rastresen i zaboravljiv, i zna to. Treba svakako da se požuri!

Pođe V-skim prospektom[25] na Njevu; no putem mu se javi odjedanput misao! "Zašto na Njevu? Zašto u vodu? Nije li bolje otići nekamo daleko, makar na Otok, i tamo gdjegod, na zabitnu mjestu, u šumi, pod grmom zakopati sve to i označiti možda drvo?" Osjećao je doduše, da u ovaj čas nije u stanju prosuditi sve jasno i zdravo, no ta mu se misao učinila pogrešivom.

Ali ni na Otoke nije mu bilo suđeno dospjeti, nego se desilo nešto drugo: kad je s V-skog prospekta izlazio na trg, smotri iznenada s lijeve strane ulaz u dvorište, okruženo samim slijepim zidovima, bez prozora. S desne strane, odmah od ulaza u dvorište, otegao se daleko u dvorište slijep, neokrečen zid susjedne trokatnice. S lijeve strane, paralelno sa slijepim zidom i također odmah do vrata, pruža se drvena ograda dvadesetak koračaja unutra u dvorište i onda zaokreće kutom na lijevu stranu. Bilo je to sklonito, zagrađeno mjesto, gdje leži neki materijal. Dalje je, otraga u dvorištu, izvirivao iza ograde okrajak niske začađene kamene suše, očigledno dio nekakve radionice. Tu je zacijelo neka kolarska ili bravarska radionica, ili nešto nalik; svuda se skoro već od vrata crni sama ugljena prašina. "Evo gdje bih mogao baciti i otići!" pomisli odjedanput. U dvorištu ne primijeti nikoga, te šmugne na vrata i opazi, baš kako treba, odmah do vrata prokopan ukraj ograde jarak, (kakav se često kopa u takvim kućama, gdje ima mnogo radnika, nadničara, izvoščika itd.), a iznad jarka, odmah tu na ogradi, piše ona, na takvim mjestima obična prijetnja: "Ovdje je zabranjeno stajati s kolima!" Dobro je dakle već zato, jer se neće nikako posumnjati na njega, što je skrenuo amo i stao. "Sve mahom pobacati gdje bilo i otići!"

Ogleda se još jednom i turi ruku u džep, ali tad opazi upravo kraj vanjskoga zida, između vrata i jarka, gdje nije razmak širi od aršina, velik, neotesan kamen, težak možda nekako pud i po, a do samog kamena uličnoga zida. Za tim je zidom ulica, pločnik, čuje se, kako švrljaju prolaznici, kojih ima tu vazda mnogo, no za vratima ga ne može nitko opaziti, ako baš ne skrene s ulice amo, što se uostalom može lako dogoditi, pa zato i treba da se žuri.

Sagne se kamenu, zgrabi ga snažno, objeručke, za gornji dio, napne sve sile i prevrne ga. Pod kamenom se otvorila nevelika udubina: onamo on stane odmah bacati sve iz džepa. Novčarka dospije na vršak, a ipak je u rupi bilo još mjesta. Onda zgrabi opet kamen, jedanput ga zakrene svali ga na pređašnju stranu, tako da je kamen opet stao na pređašnje mjesto, a samo se maljucno čini višim. No on nakopka zemlje i zatapka je uokolo nogom. Ništa se ne primjećuje.

Onda iziđe i krene na trg. Opet ga, kao i maločas u uredu, zaokupi velika, gotovo nepodnosiva radost. "Zameo sam trag! Tko će se, tko će se i sjetiti, da traži pod tim kamenom? Tu on leži možda još odonda, kad je građena kuća, i još će toliko proležati. Pa sve da i nađu: tko će pomisliti na mene? Sve je svršeno! Nema dokaza!" I on se nasmije. Da, sjećao se kasnije, da se nasmijao nervoznim, tihim, nečujnim, dugim smijehom, i neprekidno se smijao za sve vrijeme, dok je prolazio trgom. No kad je stupio na K-ski boulevard, gdje se prekjuče sreo s onom djevojkom, naglo ga prođe smijeh. Druge mu misli sinu u glavu. Učini mu se i to, da mu je sada strahovito odurno prolaziti kraj one klupe, na kojoj je onda, nakon djevojčina odlaska, sjedio i premišljao, a užasno će biti i to, ako opet sretne onoga brkonju, kome je onda dao dvadeset kopjejaka: "Đavo ga odnio!"

Stupao je, te se ogledavao uokolo rastreseno i bijesno. Sve su mu se misli vrtjele sada oko jedne glavne točke, a on sada ostaje nasamo s tom glavnom točkom, - i to je dapače evo sada prvi put nakon ta dva mjeseca.

"A đavo odnio sve to!" pomisli on u neodoljivu bijesu, koji ga je naglo spopao. "Započelo se, pa se započelo, do đavola i taj novi život! Kako je to glupo, gospode!... A koliko sam ja danas nalagao i kolike sam podlosti počinio! Kako sam se odurno ulagivao i prenemagao maločas pred onim gadom Iljom Petrovičem! Uostalom, gluparija je i to! Pljujem ja na sve njih, pa i na to, što sam se ulagivao i prenemagao! Nije to ono, nikako nije to ono pravo!"

Zastane naglo; novo, sasvim nenadano i izvanredno prosto pitanje smelo ga i žalosno iznenadilo:

"Ako si sve to učinio svjesno, a nisi učinio glupanski, ako si zaista imao određen i čvrst cilj, kako da nisi dosad ni zavirio u novčarku i ne znaš, čega si se domogao, poradi čega si se namučio svih muka, te se svjesno dao na ovako podlo, gadno, nisko djelo? Ta ti si je maločas i u vodu htio da baciš, novčarku, skupa sa svim stvarima, što ih također nisi još ni vidio... Zar nije tako?

Jest, tako je, sve je tako. To je uostalom znao i prije i to mu nije nipošto novo pitanje; nije mu bilo ni onda, kad se po noći odlučio bez ikakvoga kolebanja i opiranja, baš kao da tako i mora biti, a drugačije i ne može da bude... Jest, sve je to znao i razumijevao, pa kao da je to bilo odlučeno još jučer, baš u onaj čas, kad se je bio nadvio nad kovčeg, te izvlačio iz njega škatuljice... Ta i jest tako!...

"To i jest zato, jer sam ja bolestan", - zaključi on naposljetku namrgođen, - "sam sam se izmučio i iskrhao sebe, a ni sam ne znam, što radim... I jučer, i prekjučer, i za sve to vrijeme lomio sam sebe. Ozdravit ću i neću se lomiti... A ako nikako ne ozdravim? Gospode, kako mi je dodijalo sve to!..." Stupao je ne zastajući. Mori ga želja, da se kakogod rastrese, ali ne zna, što bi učinio i čega bi se latio. Novo, neodoljivo čuvstvo uzelo ga zaokupljati iz časa u čas sve jače te jače; neko beskrajno, skoro fizičko gađenje od svega, što sreta i što ga okružuje, tvrdokorno, zlobno, mrsko. Gadni su mu svi sretaoci, - gadna su mu lica njihova, hod, kretnje. Naprosto bi da pljune na bilo koga, da ugrize, čini mu se, samo ako ga netko nagovori...

Zastane naglo, kad je izišao na obalu Male Njeve na Vasiljevskom otoku, kraj mosta. "Evo tu on stanuje, u ovoj kući", - pomisli: "Što je to, zar sam ja zbilja sam došao Razumihinu! Opet onakav isti slučaj, kao i nedavno... A ipak bih volio znati: jesam li ja sam došao, ili sam naprosto hodao, pa ovamo skrenuo? Svejedno; rekao sam ja... prekjučer... da ću k njemu sutradan nakon toga; pa što, i otići ću mu! Kao da i ne mogu sada zaći k njemu...

Popne se Razumihinu u četvrti kat.

Bio je kod kuće u svojoj sobici, a u taj je mah radio, pisao, te mu sam otvori. Četiri se mjeseca nisu viđali. Razumihin je sjedio doma u haljini, koja je bila izderana u dronjke, u papučama, obuvenima na bosu nogu, raščupan, neobrijan, neumiven. Na licu mu se javi čuđenje.

- Što je s tobom? - zavikne, ogledavajući od glave do pete druga, koji je ušao; onda pošuti i zviždukne.

- Zar ti je već tako loše? Ta ti si, brate, gizdom pretekao i mene, - priklopi, gledajući dronjke Raskoljnjikovljeve. - Ded sjedni, umorio si se valjda.

A kad se ovaj izvalio na turski divan od voštana platna, još gori, nego što je njegov, razabere Razumihin u jedan mah, da mu je gost bolestan.

- Ta ti si ozbiljno bolestan, znaš li ti?

Uzme mu pipati bilo, ali Raskoljnjikov istrgne ruku.

- Ne treba! - reći će - ja sam došao... eto dakle nemam nikakvih instrukcija... htjedoh dakle... uostalom, i ne trebam instrukcija...

- A znaš li, što? Ta ti buncaš! - primijeti Razumihin, koji ga je oštro motrio.

- Ne, ne buncam...

Raskoljnjikov ustane s divana. Dok se penjao Razumihinu, nije ni pomislio na to, da se mora eto sastati s njim lice u lice. A sada je za tren iskusio i dokučio, da u ovaj čas nije ni najmanje voljan sastajati se licem u lice s kim bilo na svijetu. Sva mu žuč uskipi. Stade se skoro gušiti od bijesa na samoga sebe, što je i prekoračio Razumihinov prag.

- Zbogom! - odreže naglo i pođe k vratima.

- Ta stani, stani, čudače!

- Čemu... - ponovi on, izvlačeći opet ruku.

- Kojega si đavola i došao onda? Jesi li pobenavio, što li ti je... skoro je i uvreda. Ne puštam te ovako.

- No, slušaj: došao sam ti zato, jer osim tebe ne znam nikoga, tko bi mi pomogao... da počnem... jer si ti bolji od svih njih, to jest umniji si i znaš da prosudiš... A sada vidim, da ne trebam ništa, čuješ, ama ništa... ničijih usluga ni saučešća... Ja sam sâm... No, dosta je! Pustite me s mirom!

- Ta pričekaj časkom, ti vjetrogonjo! Sasvim si poludio! Ja ti ne branim; radi, što te volja. Eto vidiš, instrukcija nemam ni ja, pa i ne marim za njih, no na Starežarskom trgu ima knjižar Heruvimov, a taj je u neku ruku nekakva instrukcija. Ne bih ga ja dao sada ni za pet instrukcija u trgovačkim kućama. Izdaje ti on neka izdanjca, izdaje knjižice iz prirodnih nauka, - pa kako se to rasprodaje! Sami naslovi vrijede zlata! Eto ti si vazda tvrdio, da sam ja glup: brate, moj, ima bogme glupljih od mene! Hoće i on da ima pravac, a glup je kao panj, no ja ga još i podbadam. Evo gle dva tabaka i nešto više njemačkoga teksta, po mom sudu najglupljega šarlatanstva; u jednu riječ, raspravlja se: je li žena čovjek ili nije? No, dokazuje se onda naravno, da jest čovjek. Heruvimov sprema to o ženskom pitanju; ja mu prevodim, on će ta dva i po arka rastegnuti na šest araka, sklepat ćemo presjajan naslov od pola stranice i prodavat ćemo po pola rublja. Razgrabit će se! Za prijevod mi plaća šest rubalja po arku, dobit ću dakle za sve petnaest rubalja, a šest sam rubalja uzeo predujma. Dok to svršimo, započet ćemo prevoditi o kitovima, onda iz drugoga dijela Confessions[26], neke smo dosadne brbljarije pronašli tamo, pa ćemo prevesti: Heruvimovu je netko kazao, da je Rousseau nešto kao Radiščev[27]. Ja naravno ne prigovaram, đavo ga odnio! No, hoćeš li da prevedeš drugi arak: Je li žena čovjek? Ako hoćeš, evo ti odmah tekst, evo ti pera, papira, - sve je to državno, - i evo ti tri rublja: ja sam uzeo predujam na cio prijevod za prvi i za drugi arak, tebi dakle pripadaju na tvoj dio upravo tri rublja. A dok svršiš taj arak, dobit ćeš još tri. I još nešto: nemoj smatrati, da sam ti iskazao kakvu uslugu. Naprotiv, čim si ušao, odmah sam mislio, u čemu ćeš mi koristiti. Prvo, ja sam u pravopisu slab, a drugo, u njemačkom sam jeziku, tu i tamo naprosto schwach, te ja sve to ponajviše sam smišljam, a jedina mi je utjeha, da je tako još i bolje. Ali tko bi i znao, možda i nije bolje, nego gore... Hoćeš ili nećeš?

Šuteći primi Raskoljnjikov arke s njemačkim člankom, primi tri rublja i ode bez ijedne riječi. Razumihin se u čudu zagleda za njim. Ali došavši već do Prve linije, Raskoljnjikov se odjednom vrati, popne se opet Razumihinu, položi na stol i njemačke arke i tri rublja, te opet iziđe! a ne izusti ni riječi.

- Jesi li ti u pijanskom ludilu, što li ti je? - zarikne Razumihin, koji se je naposljetku razbjesnio. - Što si navalio komedijati! Već si i mene smeo... Čemu si onda i dolazio, đavle?

- Ne trebam prijevoda... - promrmlja Raskoljnjikov silazeći već niza stube.

- Da koji ti đavo treba? - zavikne odozgor Razumihin.

Onaj je šutio i silazio.

- Hej, ti! Gdje stanuješ?

Nema odgovora.

- No pa đavo te odnio!

No Raskoljnjikov je već izlazio na ulicu. Na Nikolajevskom se mostu još jednom sasvim otrijezni, jer mu se je desila vrlo neprijatna zgoda. Ljuto ga ošinuo bičem po leđima kočijaš s neke kočije, jer mu je skoro zapao pod konje, premda mu je kočijaš tri četiri puta viknuo. Taj ga udar tako razbjesni, da je odskočio prema ogradi (tko bi znao, zašto je hodao sredinom mosta, kuda idu kola, a ne pješaci), te bijesno zaškrgutao i zaškripao zubima. Uokolo zaori dabome smijeh.

- I pravo je!

Fina ptica neka!

- Tako je to, pričinio se pijanicom i srlja naumice pod točkove, a ti odgovaraj za njega![28]

- To im je zanat, prijatelju, to im je zanat...

No u taj čas, dok je stajao do ograde, te još uvijek besmisleno, ljutito gledao za kočijom, koja se udaljuje, i trao leđa, osjeti iznenada, da mu netko tutka u ruke novce. Pogleda: vremešna trgovkinja, s povezačom na glavi i s cipelama od safijana na nogama, a s njom djevojčica, sa šeširićem i sa zelenim suncobranom, valjda njena kći. "Primi, baćuška, radi Krista!" On uzme, a one prođu. Dvadeset kopjejaka. Po odjeći i po liku lako su mogli suditi, da je prosjak, pravi sabirač novca po ulici, a što mu dadoše cijelih dvadeset kopjejaka, bilo je zato, što je ošinut bičem, a to ih je ganulo.

Stisne on tih dvadeset kopjejaka u ruci, pođe deset koračaja i okrene se licem prema Njevi, u pravcu carskog dvora. Nebo je bilo bez oblačića, a voda skoro modra, što je na Njevi rijetkost. Trulo saborne crkve, koje odnikud nije ljepše, nego kad ga gledaš odavde s mosta, dvadesetak koračaja od kapele, sjajem se sijalo, a kroz čisti se je zrak mogao jasno razabrati svaki njen ukras. Bol od biča stišala se i Raskoljnjikov zaboravi na taj udar; sada ga je svega zaokupila jedna nespokojna misao, koja mu i nije sasvim jasna. Stajao je i gledao u daljinu dugo, uporno; to mjesto poznaje osobito. Kad je odlazio na sveučilište, a još češće na povratku, često je, možda i stotinu puta, znao zastajati baš na ovom mjestu, upirati oči u tu zaista veličanstvenu panoramu i svaki se put nekako čuditi jednom svom nejasnom i nerazumljivom dojmu. Neobjašnjiva je hladnoća vijala svagda na njega s te veličanstvene panorame; ta je sjajna slika bila njemu puki nijemi i gluhi duh... Svaki se je put čudio svome mračnom, zagonetnom dojmu i odgađao na budućnost odgonetljaj, ne uzdajući se u sebe. A sada se iznenada jasno sjeti tih svojih pređašnjih pitanja i sumnja, te mu se čini, da ih se nije sada baš slučajno sjetio. Učini mu se neobičnim i čudnim već to, što je stao na isto mjesto, gdje i prije, kao da je zbilja vjerovao, da će o tom moći misliti sada, kao i prije, te se zabavljati onim istim temama i slikama, kojima se zabavljao... još nedavno. Skoro mu je i smiješno bilo, a u isti ga mah bolno stislo u prsima. U nekoj dubljini, dolje, negdje pad nogama, da jedva i zapaža, javila mu se sada ta nekadašnja prošlost, i nekadašnje misli, i nekadašnji problemi, i nekadašnje teme, i nekadašnji dojmovi, i sva ta panorama i on sam, i sve, sve... Kao da leti nekud u visinu i svega mu nestaje ispred očiju... Nehotice makne rukom i osjeti u pesnici stisnutih dvadeset kopjejaka. Raširi ruku, oštro pogleda u novac, zamahne i baci ga u vodu; onda se okrene i pođe kući. Učini mu se, kao da je u taj mah sam sebe odrezao nožicama od sviju i od svega.

Vrati se kući već pred veče, prohodao je dakle šest sati. Kuda i kako se vraća, toga se nije nikako sjećao. Razdjene se i sav dršćući, kao premoren konj, legne na divan, potegne na sebe kabanicu i odmah zadrijema.

Prene se već u sumraku od užasne vike. Bože, kakva je to vika! Takvih neprirodnih glasova, takvoga jauka, vapaja, suza, udaraca nije još nikada čuo ni vidio. Nije ni mislio, da bi moglo biti ovakvog zvjerstva, ovakvog bijesa. U stravi se pridigne i sjedne na postelji, svakoga trena zamirući i mučeći se. Ali tučnjava, vapaji i psovke sve su jače te jače. I sada, na najsilnije čudo svoje, razazna odjednom gazdaričin glas. Vije ona, vrišti, nariče, brzo, naglo, a sipa riječi, da se i ne mogu razabrati, i moli nešto, dabome, da je prestanu tući, jer je bez milosrđa tuku na stubama. Glas onoga, što je tuče, tako je već strašan od pakosti i bjesnila, da mu samo krešti, ali ipak i taj, što bije, govori nešto, isto ovako brzo, nerazgovijetno, žurno i grcajući. Odjednom zatrepće Raskoljnjikov kao list: prepoznao je taj glas; to je glas Ilje Petroviča. Ilja je Petrovič ovdje i tuče gazdaricu! Caka je nogama, treska joj glavu o stepenice, to je jasno, to se čuje po zvuku, po vapajima, po udarcima! Što je to, je li se svijet prevrnuo, što li? Čuje se, kako se po svim katovima, po cijelim stubama skuplja svijet, čuju se glasovi, uzvici, ljudi se penju, tapkaju, lupaju vratima, slijeću se. "No, zašto, zašto, i kako može to da bude!" - ponovi on, ozbiljno misleći, da je sasvim pomjerio pameću. Ali nije, čuje on i suviše jasno!... No, kad je tako, doći će dakle odmah i k njemu, - "jer... sve je to zacijelo zbog onog istog... zbog jučerašnjeg... - Gospode!" Htjede zasunuti vrata, ali ruka mu se nije dizala... pa i ne koristi! Strah mu je kao led obložio dušu, izmorio ga, ukočio... Ali eto, sva se ta graja, što je potrajala jamačna deset časaka, stala pomalo stišavati. Gazdarica ječi i jauče, Ilja se Petrovič još vazda grozi i psuje... No sada se napokon, čini se, smirio i on; ne čuje se više. Da nije otišao? Gospode!" Jest, evo odlazi i gazdarica, sve ječeći i plačući... evo su se i vrata njena zalupila... Svijet se razilazi sa stuba u svoje stanove, - galame, prepiru se, dovikuju se, govor im čas raste do vike, čas pada do šaptanja. Valjda ih je mnogo bilo; skoro sva se kuća strčala. "Ta zar može to da bude, Bože! I zašto, zašto je on dolazio ovamo!"

Raskoljnjikov se iznemogao svali na divan, ali nije više zaklapao očiju; proleži otprilike po sata u takvoj muci i takvom nepodnosivom osjećanju beskrajne strave, kakve još nikada nije osjetio. Uto mu iznenada jarka svjetlost osvijetli sobu: ušla Nastasja sa svijećom i s tanjurom juhe. Pogleda ga pozorno, a kad je vidjela, da ne spava, metne svijeću na stol i stane razmještati po stolu, što je donijela: kruh, sol, tanjur, žlicu...

- Nisi valjda još od jučer jeo. Cio si dan protumarao, a eto te groznica trese.

- Nastasja... zašto su tukli gazdaricu?

Ona upre pogled u njega.

- Tko je tukao gazdaricu?

- Maločas... pred pola sata, Ilja Petrovič, nadzornikov pomoćnik, na stubama... Zašto ju je tako istukao i zašto je dolazio?

Nastasja ga šuteći i namrgođena stane promatrati i dugo je tako gledala. Bude mu neprijatno i dapače strašno od toga promatranja.

- Nastasjo, što šutiš? - progovori on naposljetku snebivljivo, slabim glasom.

- To je krv, - odgovori ona napokon, tiho i kao da govori sama sebi.

- Krv!... Kakva krv?... - promrmlja on, blijedeći i odmičući se prema zidu.

Nastasja ga je neprekidno promatrala šuteći.

- Nitko nije tukao gazdaricu, - progovori ona opet oštrim i odlučnim glasom.

Raskoljnjikov ju je gledao i jedva disao.

- Ja sam sâm čuo... ja nisam spavao... sjedio sam, - reče on još snebivljivije. - Dugo sam slušao... Došao nadzornikov pomoćnik... Svi se strčali na stube, iz svih stanova...

- Nitko nije dolazio. Krv to bukti u tebi; kad ona ne može nikuda, mora da se stine, pa onda ti se svašta prikazuje... Hoćeš li jesti, a?

Raskoljnjikov ne odgovara. Nastasja stoji još uvijek donjega, upire u njega oči i ne odlazi.

- Daj mi, da pijem... Nastasjuško!

Ona siđe i vrati se za dva časa s vodom u bijelom zemljanom vrču; ali se nije više sjećao, što je dalje bilo. Sjećao se samo, kako je gutnuo gutljaj hladne vode i prolio vodu iz vrča na prsa. Onda se onesvijestio.

 

 

 

III

 

Nije ipak bio u nesvjestici za cijele bolesti; bilo je to grozničavo stanje, s buncanjem i polusviješću. Mnogo štošta se on kasnije sjetio. Čas mu se je činilo, da se oko njega skupljaju silni ljudi, hoće da ga zgrabe i nekuda iznesu, te se zbog njega prepiru i svađaju. Čas je opet stajao sam u sobi, svi poizlazili i boje ga se, a samo pogdjekada odškrinjuju vrata, da ga pogledaju, groze mu se, dogovaraju se o nečem, smiju se i draže ga. Nastasje se sjećao, da je često bila kraj njega; razaznavao je još samo jednoga čovjeka, koji mu se je činio jako poznatim, ali tko je, nikako nije mogao da se sjeti, te se jadio zbog toga, pa i plakao. Gdjekad mu se je činilo, da leži već mjesec dana; drugi put opet, da je još uvijek isti dan. Ali na ono, - na ono je sasvim zaboravio; zato se svaki čas sjećao, da je na nešto zaboravio, što se ne smije zaboraviti, a to ga je sjećanje mučilo i morilo, te ga spopadao bijes ili užasan, nepodnosiv strah. Trgao se onda s mjesta, da bježi, ali svaki ga je put netko zaustavljao silom i on je opet zapadao u nemoć i nesvjesticu. Naposljetku se sasvim osvijestio.

Desilo se to izjutra, u deset sati. U to jutarnje doba, za vedrih dana, sija mu vazda sunce dugim trakom na desni zid i osvjetljuje kut pokraj vrata. Do postelje mu je stajala Nastasja i još jedan čovjek, koji ga je jako radoznalo promatrao i bio mu potpuno nepoznat. Bio je to mlad momak u kaftanu, s bradicom, po vanjštini nalik na trgovačkog pomoćnika. Kroz odškrinuta je vrata virila gazdarica. Raskoljnjikov se pridigne.

- Tko je to, Nastasja? - zapita on, pokazujući na pomoćnika.

- Eto, prenuo se! - reče ona.

- Prenuli su se, - odazva se pomoćnik.

Gazdarica, koja je privirivala kroz vrata, razabere, da se prenuo, te odmah pritvori vrata i nestane. Bila je ona svagda snebivljiva, teško podnosi razgovore i objašnjenja. Bijaše joj četrdeset godina, debela je i gojna, crnih obrva i crnooka, blaga zbog debljine i lijenosti, a i dapače jako ljepušasta. Ali stidljiva preko mjere.

- Tko ste vi? - nastavi on ispitivati, obraćajući se pravo pomoćniku.

No u taj se čas opet otvore vrata širom, te uđe Razumihin, nešto sagnut, jer je visok.

- Kakva je to morska kajita, - zavikne on ulazeći, - svaki put udarim čelom; i to se zove stan! A jesi li se prenuo, brate? - Maločas sam čuo od Pašenjke.[29]

- Maločas se prenuo, - reče Nastasja.

- Maločas su se prenuli, - povladi i opet pomoćnik sa smiješkom.

- A tko ste, molim vas, vi? - zapita sada Razumihin, obraćajući mu se. - Ja sam, da izvolite znati, Vrazumihin; nisam ja Razumihin, kako me svi krste, nego Vrazumihin, student, plemićki sin, a on je moj prijatelj. No, a tko ste vi dakle?

- Ja sam u našoj radnji pomoćnik, od trgovca sam Šehopajeva i po poslu sam došao.

- Izvolite sjesti na tu stolicu! - Razumihin sjedne na drugu stolicu, s druge strane stolića. - Dobro si uradio, brate, što si se prenuo, - nastavi on, obraćajući se Raskoljnjikovu.

- Četvrti dan već jedva jedeš i piješ. Zaista, davali smo ti žlicom čaj. Ja sam ti dvaput dovodio Zosimova. Sjećaš li se Zosimova? Pregledao te je pomno i odmah rekao, da nije ništa, - udarilo ti nekako u glavu, što li. Nekakva živčana ludorija, loš je bio obrok, veli, malo su ti piva i rena davali, otud i jest bolest, ali ništa, proći će, izvući će se. Junačina ti je Zosimov! Upeo se, da izliječi. No ja vas ne zadržavam, - obrati se on opet pomoćniku. - bi li objasnili, što vam je po volji? Znaš, Rođa, iz njihove radnje dolaze već po drugi put; samo prije nije dolazio ovaj, nego drugi, pa sam s njim govorio. Tko je to prije vas dolazio ovamo?

- Bit će prekjuče, gospodine, jest. Bili su Aleksej Semjonovič; i oni su kod nas u radnji.

- A onaj kao da je bistriji od vas; što sudite?

- Jest gospodine; i jesu razumniji.

- Lijepo od vas; no nastavite!

- Eto od Afanasija Ivanoviča Vahrušina, za kojega ste, sudim, češće čuli, na molbu vaše mame, stigla vama preko naše radnje novčana doznaka, - započe pomoćnik, obraćajući se ravno Raskoljnjikovu. - U slučaju, ako ste vi već pri svijesti, da vam uručim trideset i pet rubalja, jer Semjon Semjonovič dobili su od Afanasija Ivanoviča obavijest, kao i prije, na molbu vaše mame. Vi, molim, znate?

- Da... sjećam se... Vahrušin... - progovori Raskoljnjikov zamišljeno.

- Čujete, trgovca Vahrušina zna! - zavikne Razumihin. - Kako da nije pri svijesti? Uostalom, ja sada vidim, da ste i vi bistar čovjek. Eto! Pametan je govor ugodno i slušati.

- Oni su sami, Vahrušin, Afanasij Ivanovič, a na molbu vaše mame, koja je po njima tim istim načinom slala već jednom; ni sada nisu odbili i obavijestili su ovih dana iz svojega mjesta Semjona Semjonoviča, da bi vam predao trideset i pet rubalja, dok ne bude mogao više.

- To "dok ne bude mogao više" najzgodnije vam je ispalo; nije loše ni ono o "vašoj mami". No, što sudite: je li sasvim pri svijesti, ili nije, - a?

- A što ću ja! Meni bi eto samo trebala potvrda.

- Nadrljat će on! Što imate? Knjigu?

- Knjigu, evo.

- Dajte je! Ded se, Rođa, pridigni! Ja ću te pridržati; naškrabaj ti njemu Raskoljnjikova, hvataj pero, pa eto nama, brate, novaca kao blata.

- Ne treba, - reče Raskoljnjikov, uklanjajući pero.

- Što ne treba?

- Neću da potpisujem.

- A kako ćeš, do bijesa, bez potvrde?

- Ne treba... novaca...

- Zar novaca ne treba! Ta ti, brate, buncaš, svjedočim! Nemojte se vi brinuti, ta on samo tako... opet leti. Uostalom, njemu to zna bivati, i kad je budan... Vi ste rasudljiv čovjek, pa ćemo ga rukovoditi, to jest, naprosto, vodit ćemo mu ruku i on će potpisati. Ded prihvatite...

- Pa mogu ja i drugi put doći.

- Ne, ne; čemu da se trudite. Vi ste rasudljiv čovjek... No, Rođa, ne zadržavaj gosta... vidiš, da čeka, - i on se ozbiljno spremi, da Raskoljnjikovu vodi ruku.

- Okani se, ja ću sam... - progovori Raskoljnjikov, prihvati pero i potpiše se u knjizi.

Pomoćnik isplati novce i ode.

- Bravo! A hoćeš li sada, brate, da jedeš?

- Hoću, - odgovori Raskoljnjikov.

- Imate li juhe?

- Ima jučerašnje, - odgovori Nastasja, koja je za sve to vrijeme stajala tu.

- S krompirom i s kašom od riže?

- S krompirom i kašom.

- Znam napamet. Nosi juhu, daj i čaja!

- Donijet ću.

Raskoljnjikov je sve to gledao u silnu čudu i u tupu, besmislenu strahu. Odlučio je, da šuti i da čeka: što će biti dalje? "Čini mi se, da ne tlapim", mislio je, "čini se, da je zaista"...

Za dva časa vrati se Nastasja s juhom i javi, da će odmah biti i čaja. Uz juhu se stvore dvije žlice, dva tanjura i šav pribor: slanik, bibernjača, gorušica za govedinu i drugo, čega prije u ovakvom redu već odavno nije bilo. Stolnjak je bio čist.

- Ne bi bilo loše, Nastasjuška, kad bi Praskovja Pavlovna naredila dvije bočice piva. Da ispijemo.

- Ih ti, prepredeni! - promrmlja Nastasja i ode, da izvrši zapovijest.

Raskoljnjikov je i dalje motrio mrko i napeto. Dotle se Razumihin premjesti k njemu na divan, nespretno kao medvjed, ljevicom mu obuhvati glavu, premda ju je Raskoljnjikov i sam mogao pridići, a desnicom mu prinese k ustima žlicu juhe, pošto je nekoliko puta duhnuo, da se on ne opeče. No juha je bila samo mlaka. Raskoljnjikov gutne pomamno jednu žlicu, onda drugu, treću. No kad mu je dao nekoliko žlica, Razumihin odjednom zastane i izjavi, da se treba posavjetovati sa Zosimovom, što će dalje.

Uđe Nastasja i donese dvije boce piva.

- A hoćeš čaja?

- Hoću.

- Brže amo i čaja, Nastasja, jer kad se radi o čaju, može i bez fakulteta. No evo i piva! - sjedne on opet na svoju stolicu, privuče k sebi juhu, govedinu i stane jesti s takvim apetitom, kao da nije jeo već tri dana.

- Ja, brate Rođa, ručavam sada ovako tu kod vas svaki dan, - progunđa on, koliko su mu dozvoljavala usta puna govedine, - a sve to naređuje Pašenjka, tvoja gazdarica, od sve duše časti mene. Ja, razumije se, ne iziskujem, ali i ne branim se. A, evo i Nastasje s čajem. Kako je hitra! Nastenjka, bi li piva?

- Mani se, obješenjače!

- A čaja?

- Čaja hajde de.

- Nalij! Stani, ja ću ti sam naliti; sjedni za stol.

Odmah se on prihvati posla, nalije, onda nalije još jednu čašu, okani se svoga doručka i sjedne opet na divan. Opet obuhvati ljevicom bolesnika, digne ga i stane ga pojiti čajem čajnom žličicom, te opet neprestano i nekako osobito usrdno duhati na žlicu, kao da to duhanje i jest najglavniji i spasonosni posao, od kojeg će ozdraviti. Raskoljnjikov je šutio i nije se protivio, premda je u sebi osjećao dosta snage, da se pridigne i sjedne na divan bez ičije pomoći, i rukama da vlada, i da drži žlicu ili čašu, pa možda i da hoda. Od neke čudne, skoro zvjerske lukavštine padne mu odjednom na pamet misao, da zasad sakrije svoje sile, da se pritaji, pritvori, ako treba, kao da još sve ne razumije, te da međutim pri sluhne i dokuči, što se tu zbiva. Uostalom, gađenje svoje nije mogao prevladati; kad je posrkao desetak žlica čaja, izvuče odjednom glavu, hirovito odgurne žlicu i opet se izvali na uzglavlje. Pod glavom su mu sada ležali zaista pravi jastuci. - napunjeni perjem i s čistim navlakama; i to on primijeti, te i o tom uzme rasuđivati.

- Mora nam Pašenjka još danas poslati malinova soka, da mu priredim napitak, - reče Razumihin, sjedajući na svoje mjesto i prihvatajući se opet juhe i piva.

- A otkud joj maline? - zapita Nastasja, držeći tasu na raširenih pet prsti i srčući čaj "kroz šećer".

- Maline će ona, draga moja, kupiti u dućanu. Vidiš, Rođa, tu se svašta dogodilo, a ti i ne znaš. Kad si ti onako obješenjački pobjegao od mene, a nisi rekao, gdje stanuješ, spopala me je tolika ljutina, te sam odlučio, da te moram naći i kazniti. Još toga sam se dana prihvatio posla. Hodao sam, nahodao se, pitao sam, napitao se! Taj tvoj sadašnji stan bio sam zaboravio; uostalom, nisam ga se ni sjećao, jer ga nisam ni znao. Za pređašnji stan znao sam jedino, da je kod Pet uglova,[30] Harlamovljeva kuća. Tražio sam i tražio tu Harlamovljevu kuću, a onda izišlo na vidjelo, da kuća uopće nije Harlamovljeva, nego Buchova, - eto, kako se gdjekada buniš u glasovima. No, onda se ja rasrdio. Rasrdio se i otišao sutradan nasumce u prijavni ured, i smisli: za dva su mi časa tamo našli tebe. Ti si tamo zapisan.

- Zapisan.

- Dabome; a eto generala Kobeljova nikako nisu mogli da nađu, dok sam bio tamo. No dugo bih ti znao pričati. A čim sam gruhnuo onamo, odmah sam se upoznao sa svim tvojim poslovima; sa svima, brate; sa svima, sve ja znam; eto i ona je vidjela: i s Nikodinom Fomičem upoznao sam se, i Ilju Petroviča pokazali su mi, i s pazikućom, i s gospodinom Za mjotovom, Aleksandrom Grigorijevičem, perovođom u tom uredu, a naposljetku i s Pašenjkom, - to je kruna svega; eto i ona zna.

- Al sladi! - promrmlja Nastasja, obješenjački se smješkajući.

- Ta vi bi sam šećer da turate, Nastasja Nikiforovna. - Gle ti psa! - zavikne Nastasja i prasne u smijeh. - Ta ja sam Petrova, a nisam Nikiforova, - priklopi ona brzo, kad se prestala smijati.

- Uvažavat ćemo. Dakle, brate, da ti ne govorim suviše, ja htjedoh isprva pustiti svud ovuda električnu struju, da iskorijenim sve predrasude na tom mjestu, no Pašenjka je pobijedila. Ja nisam ni sanjao, brate, da je ona ovako... avenantna... a? Što sudiš?

Raskoljnjikov je šutio, ali nije ni na časak skidao s njega zaplašeni pogled, pa je i sada upro gledati u njega.

- Jako dapače, - nastavi Razumihin, - ni najmanje se ne buneći, što on šuti, nego kao da je dobio odgovor i sada mu povlađuje, - jako je dapače zgodna u svakom pogledu.

- Ih ti, živinče! - zavikne opet Nastasja, kojoj je taj razgovor očevidno bio neko neobjašnjivo blaženstvo.

- Loše je bilo, brate, što se ti od samoga početka nisi znao prihvatiti toga. S njom nije valjalo tako. Ta ona ti je, da pravo reknem, takvoga karaktera, kakvom se i ne nadaš! No o karakteru ćemo kasnije... Samo kako si, na primjer, dotle dotjerao, te se usudila, da ti ne šalje objed? Ili, na primjer, ta mjenica? Jesi li ti s pameti sišao, što li, da potpisuješ mjenice! Ili, na primjer, onaj brak, što ste uglavili, dok je još živjela kćerka, Natalija Jegorovna... Sve ja znam! Uostalom, vidim, da je to nježna žica i da sam ja magarac; oprosti mi! No kad je riječ o gluposti: što misliš, je li, brate, da Praskovja Pavlovna nije nipošto tako glupa, kako bi pomislio na prvi pogled, a?

- Da... - procijedi Raskoljnjikov, gledajući na stranu, no razumijevajući, da mu je korisnije podržavati razgovor.

- Zar nije istina? - uzvikne Razumihin, očevidno obradovan, što mu je odgovorio, - ali ni umna nije, a? Karakter, kojemu se nikako, nikako ne bi nadao! Ja se, brate, nešto bunim, uvjeravam te... Četrdeset godina zacijelo ima. Ona kaže: trideset i šest, i sasvim pravo. Uostalom, ja ti se kunem, da o njoj sudim više umom, samo po metafizici; tu ti se brate, stvorio pravi emblem, - što je tvoja algebra! Ništa ne razumijem! No sve je to gluparija; samo se ona jedanput uplašila, kad je vidjela, da ti nisi više student, instrukcija ni uniforme nemaš više, a nakon gospođičine smrti ona nema zašto da postupa s tobom kao s rođakom; a kako si se ti zavukao u kut i nisi podržavao ništa od pređašnjeg, naumila ona, da te otjera iz stana. Odavno je ona to kanila, ali joj je bilo žao mjenice. Osim toga si je ti uvjeravao, da će mama platiti...

- To sam ja govorio iz podlosti svoje... Mati moja skoro i sama moli milostinju... a ja sam lagao zato, da me drže na stanu i... hrane, - progovori Raskoljnjikov glasno i jasno.

- Da, to je razumno. Samo je nezgoda, što se tu namjerio gospodin Čebarov, dvorski savjetnik i poslovan čovjek; bez njega ne bi Pašenjka ništa ni smislila, koliko je stidljiva; ali poslovni čovjek nije stidljiv i prvi mu je posao bio, razumije se, da zapita: ima li nade, da će se mjenica isplatiti? Odgovor: ima nade, jer on ima mamu, koja će od sto dvadeset i pet rubalja mirovine izbaviti već Rođenjku, makar sama gladovala, a ima i sestricu takvu, što će za brata i u ropstvo. U to se je on i pouzdao... Što se vrckaš? Ja sam, brate, sve tvoje tajne dokučio; nisi ti ututanj raskrivao dušu pred Pašenjkom, dok si se s njom rođakao; a sada govorim o ljubavi... Eto, kako ti je: čestit i čuvstven čovjek raskriva dušu, a poslovan čovjek sluša i jede, a onda i pojede. Odstupila ona dakle mjenicu tomu Čebarovu, kao da ju je tobože isplatio, a on ni pat ni šest, nego utjeruj! Kad sam sve to doznao, htjedoh i njemu da pustim struju, pa da mi odlane na duši, ali u to sam se složio s Pašenjkom, te sam joj naredio, neka cijelu stvar obustavi, u samom dakle izvoru, i zajamčio joj, da ćeš platiti. Ja sam se, brate, podjamčio za tebe, čuješ li? Pozvali čebarova, zajazili ga s deset rubalja, spis mu oduzeli i čast mi je predočiti vam ga, - na riječ vam vjeruju sada, - evo, uzmite, zderao sam, kako treba.

Razumihin položi na stol zadužnicu; Raskoljnjikov ga pogleda, ne odgovori ni riječi i okrene se zidu. Trgne se i sam Razumihin.

- Vidiš, brate, - progovori on nakon jednog časa, - opet si navalio u ludorije. Htio sam te zabaviti i razveseliti brbljarijom, a kao da sam ti samo uzbunio žučljivost.

- Tebe to dakle nisam ja poznao u bunilu? - zapita Raskoljnjikov, pošto je i on časak pošutio, ali ne obazirući se.

- Jest, mene, i bijes vas je spopadao zbog toga, pogotovo, kad sam doveo jedanput Zamjotova.

- Zamjotova?... Perovođu?... Zašto?

Raskoljnjikov se naglo okrene i upre oči u Razumihina.

- Pa što ti ovako... Što si se usplahirio? Želio je, da se upozna s tobom; sam je poželio, jer sam mnogo govorio s njim o tebi... Od koga bih inače i doznao ovoliko o tebi?... Zgodan je on čovo, brate, divan... na svoj način, razumije se. Sada smo prijatelji; skoro svaki dan se sastajemo. Ta ja sam se u ovaj kraj preselio. Ti još ne znaš? Istom sam se preselio. Bio sam s njim dvaput kod Lavize. Lavize se sjećaš, Lavize Ivanovne?

- Jesam li ja buncao što?

- Dabome da jesi! Niste znali za sebe.

- Što sam buncao?

- Eto ti! Što je buncao? Znaš, o čem se bunca... No sada, brate, da ne tratimo vrijeme, nego na posao!

On ustanu i uzme kapu.

- O čemu sam buncao?

- Baš navalio! Valjda te nije strah za kakvu tajnu? Ne boj se: o grofici nisi ništa kazivao. Ali o nekakvom buldogu, naušnicama, o nekim lancima, o Krestovskom otoku, o pazikući nekakvom, o Nikodimu Fomiču, pa o Ilji Petroviču, nadzornikovu pomoćniku, govorio si mnogo. Osim toga ste se jako izvoljeli zanimati za vlastitu čarapu svoju, jako! Jadikovali ste: dajte mi čarapu, vazda tako. Zamjotov je sam po svim kutovima tražio vaše čarape i davao vam te prnje sâm svojim rukama, umivenima u mirisavoj vodi, s prstenjem. Onda ste se istom umirili, te ste dan i noć držali te prnje u rukama: nismo vam ih mogli istrgnuti. Valjda ti leže i sada negdje pod pokrivačem. I još si iskao rese od hlača, pa još kako plačljivo! Razbijali smo glavu: kakve su to opet rese? Ali ništa nismo mogli da dokučimo... Na posao dakle! Evo tu je trideset i pet rubalja; od njih uzimam deset, a za dva ću sata položiti račun o njima. Za to ću vrijeme poručiti po Zosimova, no on bi i tako trebao biti ovdje, jer je dvanaest sati. A vi Nastenjka, počešće zapitkujte, dok mene ne bude, hoće li da pije, ili što već bude želio. A Pašenjki ću odmah i sam reći, što treba. Do viđenja!

- Pašenjkom zove on nju! Ah, ti lijo prepredena! - progovori za njim Nastasja; onda otvori vrata i uzme za njim prisluškivati, ali nije istrajala, nego otrči i sama dolje.

Silno je radoznala što on govori s njenom gazdaricom; a i vidjelo se uopće, da je posve očarana Razumihinom.

Čim je ona zatvorila za sobom vrata, zbaci bolesnik sa sebe pokrivač i skoči kao sulud s postelje. S plamnom, grčevitom nestrpljivošću očekivao je on, da što prije odu, te kad njih ne bude, da se odmah lati posla. No čega, kakvoga posla da se lati? - to je sada zaboravio, baš kao za inat.

"Gospode! Reci mi ti samo jedno: znaju li oni sve ili još ne znaju? Ali ako već znaju i samo se pretvaraju, draže mene, dok ležim, a onda će odjednom ući i kazati, da je već sve odavno poznato i oni su samo tako... Što bih sada? Eto sam baš zaboravio; odjednom sam zaboravio, a maločas mi je bilo na pameti!"

Stajao je nasred sobe, te se u muci i neodlučnosti obazirao; priđe vratima, otvori ih i stane prisluškivati; ali nije to ono, što mu treba. Odjedanput kao da se sjetio, poleti u kut, gdje je u tapeti rupa, uzme sve ogledavati, turi ruku u rupu, počeprka, ali ni to nije ono, što treba. Ode do peći, otvori je i stane kopkati po pepelu; kako je onamo bacio otkitke od resa s hlača i krpe od razderanog džepa, tako evo i leže, nije ih dakle nitko opazio! Onda se sjeti čarape, o kojoj je maločas pripovijedao Razumihin. Istina je, leži ona evo na divanu, pod pokrivačem, ali se odonda već toliko istrla i isprljala, da Zamjotov, razumije se, nije mogao ništa opaziti.

"Eh, Zamjotov!... ured!... A zašto me zovu u ured? Gdje je pozivnica? Eh!... ja sam smućkao: to su me onda zvali! I onda sam promatrao čarapu, a sada... sada sam ja bolovao. A zašto je Zamjotov zalazio k meni? Zašto ga je doveo Razumihin... - mrmljao je u nemoći, sjedajući opet na divan. - A što je to? Jesam li ja još vazda u bunilu, ili je to zbiljski... Ha, sjetio sam se: da bježim! Što prije da bježim, svakako, svakako, da bježim! Da... a kuda? A gdje mi je odjeća? Cipela nemam! Uklonili! Sakrili! Razumijem! A, evo kabanice, - previdjeli su! Evo i novaca na stolu, hvala Bogu! Evo i mjenice... Uzet ću novce i otići ću, najmit ću drugi stan, neće me oni pronaći!... Da, a prijavni ured? Naći će me! Razumihin će naći. Bolje je, da sasvim pobjegnem... daleko... u Ameriku, pa ni brige me za njih! I mjenicu da ponesem... trebat će tamo... Što da još ponesem? Oni misle, da sam ja bolestan. I ne znaju, da ja mogu da hodam, he-he-he! Po očima sam im pogodio, da sve znaju! Da mi je samo sići niz stube! Ali ako tamo stoje njihovi stražari, redari! Što je to, čaj? A, evo je preostalo i piva, pola boce, hladno!

Uzme bocu, u kojoj je preostala još cijela čaša piva, i slatko iskapi nadušak, kao da gasi oganj u prsima. Ali ne prođe ni čas, a pivo mu udari u glavu i po leđima ga uhvati laka, dapače prijatna jeza. Legne i potegne pokrivač na sebe. Misli njegove, i onako bolesne i nesuvisle, stanu se miješati sve jače te jače i nabrzo ga prevlada lak, prijatan san. S nasladom on nađe glavom mjesto na uzglavlju, čvršće se omota mekim vatnim pokrivačem, koji je sada na njem mjesto pređašnje razderane kabanice, uzdahne tiho i zapadne u dubok, krepak, ljekovit san.

Probudi se, kad je čuo da mu je netko ušao u sobu, rasklopi oči i smotri Razumihina, koji je otvorio vrata širom i stao na pragu, skanjujući se, bi li ušao ili ne bi. Raskoljnjikov se brže pridigne na divanu i zagleda se u njega, kao da hoće silom da se sjeti nečega.

- A, ne spavaš, no evo i mene! Nastasja, ded donesi zavežljaj! - zavikne Razumihin dolje. - Odmah ćeš dobiti račun.

- Koliko je sati? - zapita Raskoljnjikov, plaho se ogledavajući.

- Svojski si se naspavao, brate: veče je vani, bit će šest sati. Prespavao si šest sati i više.

- Gospode! Ta što je to!...

- Pa što onda? Na zdravlje ti bilo! Kamo ti se žuri? Na sastanak valjda? Sve je vrijeme sada naše. Ja te već tri sata čekam; dvaput sam dolazio, a ti si spavao. Za Zosimova sam dvaput pitao: nije kod kuće, eto, što ćeš! Pa ništa, doći će!... i po svojim sam poslovima hodao. Danas sam se ja preselio, sasvim sam se preselio, sa stricem. Sa mnom je sada stric... No k vragu, na posao!... Ded amo zavežljaj, Nastenjka! Odmah ćemo. A kako ti je, brate?

- Zdrav sam; ja nisam bolestan... Razumihine, jesi li ti ovdje odavno?

- Velim ti, čekam te tri sata.

- Ne pitam to, nego prije.

- Što prije?

- Otkad dolaziš ovamo?

- Ta ja sam ti maločas pripovjedio; zar se ne sjećaš?

Raskoljnjikov se zamisli. Snom mu se predviđa ono što je bilo maločas. Nije mogao sam da se sjeti, te pogleda Razumihina, pitajući ga pogledom.

- Hm! - reći će Razumihin, - zaboravio. Meni se i otoič učinilo, da ti još nisi pri sebi... Sada si se okrijepio snom... Jest, mnogo bolje izgledaš. Momčina! No sada na posao! Odmah ćeš se sjetiti. Ded pogledaj amo, dragoviću!

Stane razvezivati zavežljaj, koji ga je očevidno jako zanimao.

- To mi je, brate, vjeruj mi, osobito ležalo na srcu. Zato, jer treba da od tebe načinimo čovjeka. Da se latimo i da počnemo odozgor! Vidiš li ovu kasetu? - započne on, vadeći iz svežnja prilično lijepu, ali i sasvim običnu, jeftinu kapu. - Dopusti, da probam.

- Kasnije, poslije, - progovori Raskoljnjikov, odmahujući gadljivo.

- Ta nemoj, brate Rođa, nemoj se protiviti, jer kasnije će biti prekasno: a i ja neću stisnuti svu noć oči, jer ja sam kupio bez mjere, nasumce. Kao naručeno! - uzvikne on sa slavljem, pošto mu je probao kapu, - kao naručeno za tebe! Na glavi kapa, to je brate, glavna stvar u odjeći, i kao neka preporuka. Moj prijatelj Tolstjakov mora svaki put da skine svoj zaklopac, kad god dođe u društvo, gdje su svi sa šeširima i kapama na glavi. Svi misle, da je on tako ponizne ćudi, a nije, nego se stidi svojega ptičjega gnijezda, tako je to stidljiv čovjek! No, Nastenjka, evo gledajte dvije zgode za glavu: ovaj palmerston (on dohvati iz kuta zgužvanu okruglu kapu Raskoljnjikovljevu, koju je bogzna zašto okrstio palmerstonom) i ovu dragocjenu stvarcu! Sad procijeni, Rođa, što misliš, koliko sam platio. Nastasjuška! - obrati se on njoj, kad je vidio, da onaj šuti.

- Dvadeset kopjejaka dao si valjda, - odgovori Nastasja.

- Dvadeset kopjejaka, ludo! - zavikne uvrijeđen; - danas ne bih za dvadeset kopjejaka ni tebe mogao kupiti, - osamdeset kopjejaka! I to jedino zato, jer je iznošena. Ali zato je s pogodbom: dok ovu izneseš, dobit ćeš na godinu drugu besplatnu, Boga mi! No sada prelazimo na Sjedinjene Američke Države, kako smo to u gimnaziji zvali. Upozoravam, - hlačama se ponosim! - i on raširi pred Raskoljnjikova sive hlače od lake, ljetne, vunene materije, - niti ima rupice, niti mrljice na njima, nego su sasvim prilične, premda su iznošene; takav je i prsluk, jedne boje, kako moda iziskuje! A što je iznošeno, zapravo je i bolje, jer je mekše, nježnije... Vidiš, Rođa, da u svijetu postigneš karijeru, dosta ti je, po mom sudu, paziti svagda na sezonu; ako u siječnju ne iziskuješ šparge, očuvat ćeš u novčarki nekoliko rubalja; tako ti je to i s ovom kupovinom. Sada je ljetna sezona, te sam i kupio odjeću za ljeto, jer jesenska će sezona i onako iziskivati topliji materijal, pa će se ono morati baciti... pogotovo, što će se dotle sve raspasti, ako ne od sve veće raskoši, a ono od nutarnjih neprilika. No, ded procijeni! Koliko sudiš? - Dva rublja dvadeset i pet kopjejaka! i da znaš, opet uz onu pređašnju pogodbu: dok izneseš to, dobit ćeš drugo na godinu besplatno! U Feđajevljevoj trgovini ne prodaju drugačije: kad jedanput platiš, dosta je za čitav život, jer po drugi put nećeš ni doći. Da prijeđemo dakle na cipele, - kako ti se sviđaju? Vidi se, da su iznošene, ali dva će mjeseca poslužiti, jer to je inozemni posao i inozemna roba: prodao ih je prošle nedjelje na Starežarskom trgu tajnik engleskog poklisarstva; nosio je samo šest dana, jako je trebao novaca. Cijena jedan rubalj pedeset kopjejaka. Povoljno?

- A možda mu ne pristaju na nogu, - primijeti Nastasja.

- Ne pristaju? A šta je ovo? - i on izvuče iz džepa staru, okorelu poderanu cipelu Raskoljnjikovljevu, sasvim oblijepljenu suhim blatom, - ponio sam ja uzorak, pa su mi po ovom čudovištu ustanovili pravu mjeru. Sve se je to radilo od srca. A zbog rubenine sam se dogovorio s gazdaricom. Evo, prvo, tri košulje, platnene, ali s prsima po modi... Evo dakle: osamdeset kopjejaka kapa, dva rublja dvadeset i pet kopjejaka druga odjeća, zajedno tri rublja i pet kopjejaka; rubalj i pedeset cipele - jer su eto jako dobre, - skupa četiri rublja pedeset i pet kopjejaka, a pet rubalja sva rubenina, - đuture smo pogodili, - svega dakle upravo devet rubalja pedeset i pet kopjejaka. Četrdeset i pet kopjejaka kusur, u bakrenim petacima, evo izvolite primiti, - tako si se ti, dakle, Rođa, obnovio u svoj odjeći, jer tvoja kabanica, sudim ja ne samo da još može služiti, nego je na njoj kao neko osobito dostojanstvo: tako je, kad naručuješ kod Šarmera! Što se tiče čarapa i svega drugoga, to prepuštam tebi samom: preostaje nam još dvadeset i pet rubljića, a za Pašenjku i za najamninu za stan ne brini se; ja sam ti rekao: kredit najneograničeniji. A sada brate, ded da ti presvučem rubeninu, a možda ti je bolest upravo samo u košulji...

- Okani se! Neću! - odmahivao je Raskoljnjikov, koji je s odvratnošću slušao taj na silu šaljivi izvještaj Razumihinov o kupnji odjeće.

- Ne može to biti, brate; ta zašto sam ja derao cipele! - navaljivao je Razumihin. - Nastasjuška, nemojte se stidjeti, nego pomozite, - eto dakle!

Koliko god se branio Raskoljnjikov, on mu ipak presvuče rubeninu. Raskoljnjikov se izvali na uzglavlje i dva časa ne progovori ni riječi.

"Dugo me se neće okaniti!" mislio je.

- Za kakve je novce kupljeno sve to? - zapita naposljetku, gledajući u zid.

- Novce? Evo ti na! Pa za tvoje vlastite novce. Maločas je bio tu pomoćnik, od Vahrušina, mama poslala; zar si i to zaboravio?

- Sjećam se sada... - progovori Raskoljnjikov nakon duge, mračne zamišljenosti.

Razumihin ga je namršten i uznemiren pogledavao.

Vrata se otvore, te uđe visok, gojan čovjek, također poznat Raskoljnjikovu nekako iz viđenja.

- Zosimov! - Teda negda! - zavikne Razumihin obradovan.

 

 

 

IV

 

Zosimov je bio visok, debeo čovjek, nabuhla, bezbojno-blijeda, obrijana lica, bijele, nakostriješene kose, s naočalima, s velikim, zlatnim prstenom na prstu nabuhlom od debljine. Dvadeset i sedam mu je godina. Na njemu je široka, gizdelinska, laka kabanica, svijetle ljetne hlače, i sve je uopće na njemu prostrano, gizdelinsko i novo novcato; košulji nema prigovora, lanac je na satu masivan. Kretnje su mu spore, nekako trome, ali u isti mah, namjerice slobodne; međutim, ma da to namjerno skriva, ipak se to često opaža. Svim se znancima čini teškim čovjekom, ali govore, da svoj posao razumije.

- Ja sam, brate, dvaput zalazio k tebi... - Vidiš, prenuo se! - dovikne mu Razumihin.

- Vidim, vidim; no kako nam je sada, a? - obrati se Zosimov Raskoljnjikovu, upre oči u njega, sjedne do njega na divan i odmah se razvagani, koliko god može.

- Hirovit je vazda, - nastavi Razumihin. - Otoič sam mu presvukao košulju, a on je skoro zaplakao.

- Razumije se; mogla se i poslije presvući košulja, kad on neće... Bilo je divno. Glava još vazda boli malko, a?

- Ja sam zdrav, ja sam sasvim zdrav! - progovori Raskoljnjikov odlučno i razdraženo, pridigne se na divanu, sijevnu očima, ali se odmah svali opet na uzglavlje i okrene zidu.

Zosimov ga je pozorno motrio.

- Jako dobro... sve je, kako treba, - reče on tromo. - Je li što jeo?

Reknu mu i zapitaju, što bi mu davali.

- Pa sve mu možete davati... Juhe, čaja... Gljiva i krastavaca, razumije se, ne dajte mu; no ni govedine ne treba, i... no čemu i brbljarije!... - On se zgleda s Razumihinom. - Miksturu bacite, i sve bacite, a ja ću sutra vidjeti... Možda bi i danas... no, da...

- Sutra ću ga naveče povesti na šetnju! - odreže Razumihin. - Otići ćemo u Jusupov vrt, a onda u "Palais de Cristal".[31]

- Sutra ja ne bih njega micao, no uostalom... malko... no, još ćemo vidjeti.

- To mi je mrsko danas ja baš slavim naselje u novom stanu, dva koraka odavde, pa bi i on mogao. Makar da na divanu leži među nama! Hoćeš li ti doći? - obrati se Razumihin Zosimovu. - Nemoj da zaboraviš, obećao si.

- Jedino kasnije možda, što si ti to priredio?

- Pa ništa: čaja, rakije, sleđeva. Bit će i piroga: skupit će se sami prijatelji.

- A tko?

- Sami ovdašnji i sve skoro novi, istina je, - osim staroga strica, a i taj je nov: jučer je istom doputovao u Peterburg zbog nekakvih poslova, u pet se godina jedanput viđamo.

- Tko je on?

- Sav je život prokunjao kao kotarski poštar... dobiva malu mirovinu, ima mu šezdeset i pet godina, ne vrijedi ni govoriti... Ja ga uostalom volim. Doći će Porfirij Petrovič: ovdašnji pristav istražitelj, pravnik. Ta ti ga znaš...

- I on ti je neki rođak?

- Neki daleki; a što se ti mrgodiš? Zar zato, što ste se jednom ispsovali, nećeš da dođeš?

- Briga me za njega...

- I to je najbolje. No, onda studenti, učitelj, činovnik jedan, glazbenik jedan, časnik, Zamjotov...

- Reci mi, molim te, kakve veze možeš imati ti, ili on. - Zosimov mahne glavom na Raskoljnjikova, - s nekakvim Zamjotovom?

- Oh vi izbirači? Principi!... Sav si ti na principima, kao na perima: ne smiješ ni da se makneš po svojoj volji; po mojem je sudu on valjan čovjek, - eto to je princip, a za drugo ne marim. Zamjotov je divan čovjek.

- I grabi sebi.

- Pa neka grabi, što me briga! Što onda, ako grabi! - zavikne Razumihin nekaho neobično razdražen. - Jesam li ga ja tebi zato hvalio, što grabi? Ja sam govorio, da je on samo na svoj način valjan! A ako ćemo baš sve sa svih strana razgledati, hoće li preostati mnogo valjanih ljudi? Ja sam uvjeren, da će onda za mene cijela, skupa s utrobom, dati svega jedan pečeni luk, a i to samo onda, ako za prid budeš i ti!...

- To je malo; ja ću za tebe dati dva...

- A ja za tebe samo jedan! Ded se još nadmudruj! Zamjotov je još deran, ja ću i za kosu da ga povučem, jer njega treba privlačiti, a ne treba odbijati. Ako odgurneš čovjeka, nećeš ga popraviti, pogotovo derana. S deranom moraš i dvostruko oprezniji biti. Eh vi, progresivni tupani, ništa vi ne razumijete! Čovjeka ne uvažavate, sebi na žao činite... A ako hoćeš da znaš, nas dvojica imamo možda i jedan zajednički posao.

- Želio bih ga znati.

- Sve u onoj stvari o slikarstvu, to jest o ličiocu... Izvući ćemo mi njega već! Uostalom sada nije ni opasno. Stvar je sasvim jasna! Mi ćemo samo da podgrijemo.

- Kakav je to ličilac?

- Što, nisam ti pripovijedao? Zar nisam? Jest, zbilja, bio sam samo započeo... to je o ubijstvu one babe, činovničke udovice, što je uzajmljivala na zaloge... eto tamo su umiješali ličioca...

- Čuo sam ja za to ubijstvo još prije tebe i ta me stvar dapače zanima... donekle... poradi jedne zgode... a i u novinama sam čitao! Pa eto...

- I Lizavetu su ubili! - bubne sada Nastasja, obraćajući se Raskoljnjikovu.

Za sve to vrijeme ostala je ona u sobi, pa se stisla kraj vrata i sluša.

- Lizavetu? - promrmlja Raskoljnjikov, da se je jedva i čulo.

- Ta Lizavetu, starežarku, zar ne znaš? Dolazila je i ovamo dolje. Još ti je pokrpila košulju.

Raskoljnjikov se okrene zidu i tamo na prljavoj tapeti s bijelim cvjetićima odabere jedan nespretni bijeli cvjetić, s nekim smeđim crticama, i počne razmatrati: koliko ima listića, kakvi su zupci na listićima i koliko ima crtica. Osjećao je da su mu utrnule i ruke i noge, kao da su uzete, ali nije ni pokušao da se makne, nego upro gledati u cvjetić.

- No, što je onda s ličiocem? - prekine Zosimov nekako zlovoljno Nastasjino brbljanje.

Ona uzdahne i zašuti.

- I njega strpali među ubice! - nastavi Razumihin žestoko.

- Ima li kakvih dokaza?

- Kakvi vražji dokazi! Uostalom, baš to obličavanje i nije obličavanje, nego valja dokazati! To ti je isto onako, kao što su u prvi mah zgrabili i osumnjičili one, kako se zovu... Kocha i Pestrjakova! Pi! Kako se sve to glupo radi, gadi ti se, i kad te se ne tiče! Pestrjakov će možda danas doći k meni... Zbilja, Rođa, ti tu zgodu već znaš, dogodila se još prije tvoje bolesti, baš dan uoči onoga, kako si se onesvijestio u uredu, kad su ondje pripovijedali o tom...

Zosimov pogleda radoznalo Raskoljnjikova, a on se nije ni micao.

- Znaš il što, Razumihine? Gledam te ja, kako si brižljiv, - primijeti Zosimov.

- Neka, a ipak ćemo ih izvući! - klikne Razumihin i lupi desnicom o sto. - Znaš, što tu najgore vrijeđa? Ne vrijeđa to, što oni lažu, jer laž se može svagda oprostiti, laž je mila stvar, jer vodi istini. Nije to, nego me ljuti, što lažu i vlastitoj se laži klanjaju. Ja štujem Porfirija, no... A što ih je, na primjer, ponajprije zbunilo? Vrata su bila zatvorena, a kad su došli s pazikućom, bila su otvorena: dakle su ih ubili Koch i Pestrjakov! Eto ti njihove logike!

- Nemoj se žestiti; njih su samo pridržali; ne može se... Zbilja: ja sam sretao toga Kocha; on je, kako se pokazalo, kupovao od starice stvari, kojima je protekao rok! A?

- Jest, lupež neki! Kupuje on i mjenice, to mu je i zanat. Vrag ga odnio! Znaš li, na što se ja ljutim? Na njihovu jadnu rutinu, otrcanu, skorušenu, na to se ja ljutim... A eto u toj se samoj stvari može pronaći cijeli novi put. Već i sami psihološki podaci mogu pokazati, kako ćeš naići na istinski trag. "Mi imamo, vele, činjenice!" Ali činjenice nisu sve; bar polovina ti je posla u tom, kako si vješt, da se služiš činjenicama.

- A znaš li se ti služiti činjenicama?

- Ta ne možeš šutjeti, kad osjećaš i po opipu osjećaš da bi mogao pripomoći stvari, kad bi... Eh!... Znaš li ti stvar potanko?

- Ja sve čekam ono o ličiocu.

- Da, zbilja! Slušaj dakle priču: upravo preksutradan nakon ubijstva, izjutra, dok su se oni tamo još natezali s Kochom i Pestrjakovom, - premda su obadvojica jasno kao dan dokazali svaki svoj korak, - javila se odjednom sasvim nenadana činjenica. Neki seljanin Duškin, vlasnik krčme, sučelice onoj kući, došao u ured i donio draguljarske korice sa zlatnim naušnicama i ispričao cijelu pripovijest: "Dotrčao, veli, k meni preksinoć, od prilike iza osam sati", - dan i sat! paziš li? - "radnik ličilac, koji mu je po danu već dolazio, Mikolaj, i donio mu ovu škatulju sa zlatnim naušnicama i kamešcima, te me zamolio da ih uzmem u zalog za dva rublja, a kad sam ga zapitao: otkuda mu? - reče, da je našao na pločniku. Nisam ga više ispitivao o tom", - tako govori Duškin, - "nego sam mu dao banku", - to jest rubalj, - "jer ako ne založi meni, mislio sam, založit će drugome, a svakako će propiti, pa je bolje, neka stvar leži kod mene: tko čuva, ne gubi, a ako se što pojavi ili pročuje, ja ću predati." Priča on, dabome, bablje priče, laže, kao da se najmio, jer toga Duškina znam ja, on i sam radi sa zalozima i sakriva ukradene stvari, i nije zato smaknuo od Mikolaja stvar, koja vrijedi trideset rubalja, da je "preda". Naprosto se uplašio. Ali do vraga, slušaj, nastavlja Duškin: - "A seljanina toga, Mikolaja Dementijeva, znam ja još od malih nogu, iz moje je gubernije i kotara zarajskog, jer i ja sam iz rjazanske gubernije. Mikolaj nije doduše pijanac, ali pije, a znao sam da on radi baš u toj kući, boji zajedno s Mitrejem, a on i Mitrej su iz jednoga mjesta. Kad je dobio banku, odmah ju je razmijenio, ispio mahom dvije čašice, uzeo kusur i otišao, a Mitreja ja nisam onda vidio s njim. Sutradan ja čujem, da je sjekirom ubijena Aljona Ivanovna i sestrica njena Lizaveta Ivanovna. Znao sam ih, a sada me popadne sumnja zbog onih naušnica, - jer sam znao, da je pokojnica uzajmljivala novce na zalog. Odem ja k njima i počnem oprezno ispitivati, kradomice, i ponajprvo zapitam: je li tu Mikolaj? I reče Mitrej, da je Mikolaj udario piti, vratio se kući u zoru, pijan, kod kuće ostao kojih deset časaka i opet otišao, a Mitrej ga kasnije nije vidio, te sam dokončava posao. Posao im je na istim stubama, gdje su one ubijene, u prvom katu. Kad sam sve to čuo, nisam nikom ništa odao", - tako govori Duškin, - "a o ubijstvu sam ispitao, što god sam mogao, i vratio se kući sve u toj mojoj sumnji. A jutros u osam sati", - to jest preksutrašnjeg dana, razumiješ? - "vidim, ulazi k meni Mikolaj, nije trijezan, ali nije ni jako pijan, može da razumije razgovor. Sjeo na klupu, šuti. A osim njega bio je u taj čas u krčmi samo još jedan čovjek stranac, i još je spavao na klupi drugi čovjek, znanac, i još dva moja derana. - Jesi li vidio Mitreja? - pitam. - Nisam, veli, nisam ga vidio. - I nisi bio tu? - Nisam, veli, od prekjuče. - A gdje si danas noćio? - Pa na Pijescima, kod ljudi iz Kolomne. - A otkud ti onda, pitam, te naušnice? - Našao sam na pločniku, - i govori tako, kao da se ne pristoji, i ne gleda me. - A jesi li čuo, velim, da se je to i to, one iste večeri i sata, dogodilo na tim stubama? - Nisam, kaže, nisam čuo, - pa sluša, oči razrogačio i problijedio kao kreda. Ja mu dakle pripovjedim, gledam, a on hvata kapu i ustaje. Htjedoh ga zadržati: čekaj, Mikolaju, velim, ne bi li gutnuli? Deranu namignem, neka pridrži vrata, a ja iziđem iza pregrade: ali kad on đipnu iz krčme, pa na ulicu, pa trkom, pa u uličicu, ni traga mu ne ostade. Onda sam se ja oslobodio sumnje, jer je to sigurno njegova "krivica"...

- Dabome!... progovori Zosimov.

- Stoj i Slušaj konac! Pojurili, razumije se, što ih noge nose, za Mikolajem, uhvatili Duškina i ispitali, Mitreja također; prorešetali i one ljude iz Kolomne, a onda preksutradan uhvatili Mikolaja blizu -ske mitnice, na konačištu. Došao on onamo, skinuo sa sebe srebren krst i zaiskao za krst osminu rakije. Dali mu. Nakon nekoliko časaka otišla žena u kravsku staju i vidi kroz pukotinu: tamo on u suši kraj staje privezao za gredu pojas, petlju spetljao; stao na panj i hoće petlju da nadjene na vrat; žena zavikne iza glasa, slete se ljudi: "Takav si ti dakle!" - "Vodite me, veli, u taj i taj kvart; priznat ću sve." Odveli njega dakle, kako mu već priliči, k onoj redarstvenoj oblasti, eto ovamo. Pitaju ga: što je, kako je, tko je i koliko mu je godina, - "dvadeset i dvije", i tako dalje, i tako dalje. Pitaju: "Kad si radio s Mitrejem, nisi li vidio koga na stubama, u toliko i toliko sati?" Odgovara: "Dabome da su prolazili neki ljudi, može biti, ali nisam pazio". - "A nisi ništa čuo, buku kakvu ili što drugo?" - "Nisam ništa čuo osobito." - "A jesi li ti znao, Mikolaju, da su baš toga i toga dana, toga i toga sata, ubili i orobili tu i tu udovicu i sestru njenu?" - "Niti sam znao, niti sanjao. Čuo sam istom od Afanasija Pavliča prekjučer u krčmi." - "A otkud tebi naušnice?" - "Našao sam ih na pločniku" - "Zašto nisi sutradan došao s Mitrejem na posao?" - "Zato, jer sam se zapio." - "A gdje si pijančio?" - "Tamo i tamo." - "Zašto si pobjegao od Duškina?" - "Jer sam se onda jako uplašio." - "Od čega si se uplašio?" - "Da ću biti suđen." - "Čemu bi se plašio, ako znaš, da nisi ništa skrivio?... Vjerovao ti ili ne vjerovao, Zosimove, zapitali su ga to i baš tim riječima, znam zacijelo, meni su istinito kazali! Što veliš?

- Ta nije, ipak tu ima dokaza.

- Ne govorim ja sada o dokazima, nego o pitanju, o tom, kako oni razumiju jezgru same stvari!... Tako oni njega stiskali, stiskali, pritiskali, pritiskali, dok nije priznao: - "Nisam, veli, našao na pločniku, nego u stanu, gdje sam bojio s Mitrejem." - "Kako to?" - "Pa eto tako: bojio ja i Mitrej cio dan, do osam sati, i spremali se, da odemo, a Mitrej zgrabio četku, pa mene maznuo bojom po licu, maznuo mene bojom po licu i potrčao, a ja za njim. Trčim ja za njim i vičem iza glasa, a kad ću sa stuba u vežu, natrčim u sav mah na pazikuću i na gospodu, no koliko je gospode bilo s njim, ne sjećam se, a pazikuća me ispsovao za to, a i drugi me pazikuća ispsovao, onda izišla pazikućina žena, pa nas i ona ispsovala, i jedan gospodin baš ulazio u vežu s gospođom, i on nas ispsovao, jer smo se ja i Mićka izvalili poprijeko: ja zgrabio Mićku za kosu, svalio ga i gruham ga, a Mićka poda mnom zgrabio opet mene za kosu, pa i on mene gruha, a nismo to iz pakosti, nego sve iz ljubavi, igramo se. Onda se Mićka oslobodio i istrčao na ulicu, a ja za njim, ali ga nisam stigao, nego sam se sam vratio u stan, jer je vrijeme bilo, da odemo. Uzmem ja spremati i čekam Mitreja, hoće li doći. Tako sam za vratima u predsoblju, u kutu, stao na škatulju. Gledam, leži, zamotana u papir. Odmotam papir, vidim: neke maljucne kvačice; poskidao ja te kvačice, a ono u škatulji naušnice..."

- Za vratima? Za vratima je ležala? Za vratima? - zavikne iznenada Raskoljnjikov, gledajući Razumihina mutnim, zaplašenim pogledom, te se opre o ruku i podigne se polako na divanu.

- Da... A Što? Što je tebi? Što ti tako?

I Razumihin ustane.

- Ništa!... - odvrati Raskoljnjikov da se jedva čulo, pa se opet spusti na uzglavlje i opet se okrene zidu. Svi pošute na čas.

- Zadrijemao je jamačno, pa iza sna, - progovori najzad Razumihin, gledajući Zosimova, kao da ga pita.

Zosimov odmahne glavom, da nije.

- No, nastavi dakle, - reći će Zosimov; - što je dalje?

- Što bi bilo dalje! Čim je smotrio naušnice, zaboravio odmah i na stan i na Mićku, zgrabio kapu, otrčao k Duškinu i - kako znaš - dobio od njega rubalj, a slagao mu, da je našao na pločniku, te odmah udario piti. A o ubijstvu vazda tvrdi jedno te jedno: "Niti znam, niti sanjam, istom sam preksutradan čuo." - "A zašto se nisi javljao sve dosad?" - "Od straha". - "A zašto si htio da se objesiš?" - "Od pomisli" - "Od kakve pomisli?" - "Što će da me sude." - Eto, to je cijela priča. Što misliš sada: što su oni izvukli otud?

- Što da premišljam! Trag postoji, kakav bio da bio. Činjenica. Neće valjda pustiti na slobodu tvoga ličioca.

- Ta oni su njega već strpali među ubojice i U njih nema više nikakve sumnje.

- Što buncaš i što se žestiš! A što su naušnice? Priznaj i sam: kad onoga istoga dana i sata dopadaju Nikolaju u ruke naušnice iz staričina kovčega, - priznaj i sam, da su mu nekako morale dopasti u ruke. To nije sitnica kod takve istrage.

- Kako su dopale! Kako su dopale! - zavikne Razumihin. - Zar ti, doktor, ti, koji si nadasve dužan proučavati čovjeka, te si u zgodnijim prilikama od ikoga, da proučiš čovječju narav, - zar ti ne vidiš, po svim ovim podacima, kakve je naravi taj Nikolaj? Zar ti ne vidiš od prvoga trena, da je sve najsvetija istina, što je on iskazao na preslušavanju? Baš onako su mu i dopale u ruke, kako je iskazao. Stao je na škatulju i podigao ju!

- Najsvetija istina! A ipak je i sam priznao, da je u prvi mah slagao!

- Slušaj me, slušaj pozorno: i pazikuća, i Koch, i Pestrjakov i drugi pazikuća, i žena pazikuće, i ona građanka što je u taj čas sjedjela kod nje u pazikućinom stanu, i dvorski savjetnik Krjukov, koji je baš u taj par sišao s kočije, te je s damom ispod rake ulazio u vežu, - svi oni, to jest osam ili deset svjedoka, jednoglasno iskazuju, da je Nikolaj pritisnuo Dmitrija na zemlju, pa je ležao na njem i bubao ga, a ovaj mu se uhvatio za kosu, te i on njega buba. Leže oni poprijeko na putu i zakrčili prolaz; psuju ih sa sviju strana, a oni "kao mala djeca" (tako doslovce kazuju svjedoci) leže jedan na drugom, vrište, tuku se, hihoću, tko će koga da nathihoće, smiješno iscerili lica, a onda kao djeca istrčali na ulicu i vitlaju se. Jesi li čuo? Uoči sada ljudski: gore leže još topla tjelesa, čuješ, topla, kako su ih i našli! Ako su oni ubili, ili sam Nikolaj, pa obili kovčeg i pokrali, ili bilo kako učestvovali a grabežu, onda dopusti, da te zapitam samo jedno: slaže li se ovakvo duševno raspoloženje, to jest vrištanje, hihotanje, djetinjska tučnjava na vratima, - sa sjekirama, s krvlju, sa zločinačkom lukavštinom, opreznošću, grabežom? Istom su ih ubili, istom prije pet šest časaka, - tako je, jer su tijela bila još topla, - i eto već oni ostavili tjelesa, ostavili otvoren stan, a znaju, da maločas prođoše kraj njih ljudi onamo, ostavili plijen, pa se kao mala djeca valjaju po putu, hihoću, privlače na sebe opću pažnju, i za to ima deset složnih svjedoka!

- Dabome, čudno je! Razumije se, ne može biti, no... - Nije, brate, nije no, ali ako te naušnice, što su istoga dana i sata dopale Nikolaju u ruke, sačinjavaju važnu, faktičnu objedu na njega (premda se ta objeda može upravo objasniti njegovim iskazom, dakle je još prijeporna), onda treba uvažiti i činjenice, koje ga pravdaju, pogotovo gdje su te činjenice nepobitne. Što sudiš ti, po karakteru naše jurisprudencije, hoće li oni prihvatiti, ili jesu li sposobni da prihvate takvu činjenicu, - osnovanu jedino na samoj psihološkoj nemogućnosti, jedino na duševnom raspoloženju, - za nepobitnu činjenicu, koja ruši sve bitne činjenice, što ga okrivljuju, kakve bile da bile? Ne, neće prihvatiti, neće prihvatiti ni za što, jer su eto našli škatulju i čovjek je htio da se objesi, "a toga ne bi moglo biti, da se nije osjećao krivim!" To ti je glavno pitanje i zato se ja žestim! Razumij!

- Pa vidim ja, da se ti žestiš. Stani, zaboravio sam da te zapitam: čime je dokazano, da je škatulja s naušnicama zaista iz staričina kovčega?

- To je dokazano, - odgovori Razumihin, mršteći se i kao preko volje. - Koch je prepoznao stvar i kazao, tko ju je založio, a taj je pouzdano dokazao, da je stvar baš njegova.

- To je loše. Sada još nešto: nije li tko vidio Nikolaja u ono vrijeme, kad su Koch i Pestrjakov prošli gore i ne može li se to čimegod dokazati?

- To ti je ono: nitko nije vidio, - odgovori Razumihin zlovoljno, - to i jest zlo; nisu ih opazili niti Koch i Pestrjakov, kad su prolazili gore, premda njihovo svjedočanstvo ne bi sada značilo mnogo. "Vidjeli smo, da je stan otvoren, da u njem valjda rade, no nismo na prolasku pazili i ne sjećamo se točno, jesu li tamo u taj čas bili radnici ili nisu."

- Hm!... Cijelo im je dakle opravdanje, što su se gruhali i što su hihotali. Recimo, da je to jak dokaz, no... Molim te sada: kako objašnjavaš ti sam cijelu tu zgodu? Čime objašnjavaš nalazak naušnica, ako ih je on zaista tamo našao, kako iskazuje?

- Čim objašnjavam? Što tu i treba objašnjavati: stvar je jasna! Bar put, kojim treba da bude povedena stvar, jasan je i dokazan, i baš ga je ta škatulja dokazala. Prvi je ubojica izgubio te naušnice. Ubojica je bio gore, dok su Koch i Pestrjakov lupali, a vrata je zasunuo. Koch je počinio ludoriju i pošao dolje, a onda ubojica izletio i potrčao također dolje, jer nije nikud ni mogao. Na stubama se sakrio od Kocha, Pestrjakova i pazikuće u prazni stan, baš u onaj čas, kad su Dmitrij i Nikolaj istrčali iz stana, odstojao je za vratima, dok su se pazikuća i onaj drugi penjali gore, počekao, dok se nisu stišali koraci, te sišao sasvim mirno dolje, baš u onaj čas kad su Dmitrij i Nikolaj istrčali na ulicu, i svi se razišli, i nitko nije ostao u veži. Možda su ga i vidjeli, ali nisu primijetili; zar malo svijeta prolazi? A škatulju je on ispustio iz džepa, dok je stajao za vratima, i nije opazio, da je izgubio, jer mu nije bilo do toga. Škatulja pak jasno dokazuje, da je baš tamo stajao. Eto to ti je cijela majstorija!

- Lukavo! Bome lukavo, brate. Nadasve lukavo.

- A zašto, zašto?

- Pa zato, jer je suviše zgodno ispalo... i splelo se... kao na pozornici.

- E-eh! - zavikne Razumihin, ali u taj se čas otvore vrata i uđe novo lice, koje nitko od nazočnih nije poznavao.

 

 

 

V

 

Bio je to gospodin već u godinama, dotjeran, stasit, oprezan i zlovoljan u licu. Stao odmah na vratima, pa se ogledava s uvredljivim i neprikrivenim čuđenjem i kao da pita pogledima: "Kamo sam ja to zapao?" Nepovjerljivo i dapače se pretvarajući, da je nešto zaplašen, pa i skoro uvrijeđen, ogleda on tijesnu i nisku "brodsku kajitu" Raskoljnjikovljevu. S isto takvim čudom svrati oči i zaustavi ih na samom Raskoljnjikovu, koji je razdjeven, raščupan, neumiven ležao na svojem jadnom, prljavom divanu, te i sam ukočeno gledao njega. Onda poče isto tako polagano gledati razbarušeni, neobrijani, neočešljani lik Razumihinov, a taj mu je opet drsko, kao da pita, gledao ravno u oči i nije se ni micao s mjesta. Napeto šutanje potraje časak, a naposljetku, kako i mora da bude, nastane mala promjena dekoracije. Gospodin što je ušao, rasudio valjda po nekim, uostalom vrlo jasnim činjenicama, da ovdje, u ovoj "brodskoj kajiti", neće ništa postići pretjeranom dostojanstvenošću, te se malo umekšao i uljudno, ali ipak nekako odrešito progovorio, obraćajući se Zosimovu i jasno krešući svaku slovku u svome pitanju:

- Rodion Romanič Raskoljnjikov, gospodin student ili bivši student?

Zosimov se polako gane, te bi možda bio i odgovorio, da ga nije pretekao odmah Razumihin, koga nije nitko ni pitao:

- Eno ga, leži na divanu! A što bi vi?

To familijarno "a što bi vi?" zateče dotjeranog gospodina i on zamalo da se nije obratio Razumihinu, ali se ipak suzdrži za vremena i brže se opet okrene Zosimovu.

- Evo Raskoljnjikova! - promrmlja Zosimov i mahne glavom na bolesnika, onda zijevne, a pritom nekako neobično jako zine i onda ostane neobično dugo u tom položaju. Zatim se polako maši u džep na prsluku, izvuče golem sat, pupčast, sa zaklopcem, otklopi ga, pogleda, pa ga stane opet onako polagano i lijeno gurati u džep.

Raskoljnjikov je za sve to vrijeme ležao šuteći, naleđuške, te je zurio u pridošlicu, ali mislio nije ništa. Lice njegovo, koje je sada odvratio od zanimljivoga cvjetića na tapeti, bilo je blijedo i iskazivalo je neobičnu patnju, kao da je ovaj čas pretrpio bolnu operaciju ili kao da su ga tek pustili iz mučilišta. No pridošli gospodin stade pomalo razbuđivati u njem sve veću te veću pažnju, onda sumnju, onda nepovjerljivost i dapače kao neku bojazan. A kad je Zosimov pokazao na njega i rekao: "Evo Raskoljnjikova", u jedan se mah naglo pridigao, kao da je odskočio, te sjeo na postelji i izgovorio skoro izazovnim, no isprekidanim, slabim glasom:

- Jest! Ja sam Raskoljnjikov! Što bi vi?

Gost ga pogleda pozorno i izgovori otržito:

- Petar Petrovič Lužin. Nadam se pouzdano, da vam moje ime nije već sasvim nepoznato.

No Raskoljnjikov, koji je očekivao nešto sasvim drugo, pogleda ga tupo, zamišljeno i ne odgovori ništa, kao da uopće prvi put čuje ime Petra Petroviča.

- Kako to, zar niste dosad izvoljeli dobiti nikakvu vijest? - zapita Petar Petrovič, previjajući se nekako.

Kao odgovor na to pitanje, Raskoljnjikov se polagano spusti na uzglavlje, zavrati ruke pod glavu i zagleda se u strop. Lužinu se javi na licu tuga. Zosimov i Razumihin stanu ga još radoznalije promatrati, te se on naposljetku očigledno zbuni.

- Ja sam mislio i računao sam, - promuca on, - da je pismo, što je poslano prije deset dana i više, skoro pred dvije sedmice...

- Slušajte, što vi tu neprestano stojite kod vrata? - prekine ga sada Razumihin. - Ako želite što izjaviti, sjednite, jer tamo je tijesno za obadvoje, za vas i za Nastasju. Nastasja, ukloni se, propusti! Prođite, evo vam stolice, ovdje! Ta provucite se!

On odmakne svoju stolicu od stola, raskrči nešto mjesta među stolom i svojim koljenima, te počeka u nekom napetom stanju, da se gost provuče kroz tu pukotinu. Odabrao je bio takav čas, da gost nije mogao nikako odbiti, te se on protura kroz taj uski prostor, žureći se i spotičući se. Kad je stigao do stolice, sjedne i nepovjerljivo pogleda Razumihina.

- Vi se uostalom nemojte pometati, - istrese Razumihin, - Rođa boluje već peti dan, tri je dana bio u bunilu, ali se sada osvijestio, pa i jeo je s apetitom. Evo tu mu sjedi doktor, upravo ga je pregledao, a ja sam Rođin drugar, također bivši student, i sada ga tetošim; ne pazite dakle na nas i ne budite u neprilici, nego govorite dalje, što vam je po volji.

- Hvala vam. Samo neću li ja uznemiravati bolesnika svojim prisućem i razgovorom? - obrati se Petar Petrovič Zosimovu.

- N-ne ćete, - promuca Zosimov, - možda ćete ga i zabaviti, - i on zijevne opet.

- O, on je već odavno pri svijesti, još od jutra! - nastavi Razumihin, čija je familijarnost bila tako iskreno prostodušna, da se Petar Petrovič predomislio i započeo se bodriti, možda donekle i zato, što se pokazalo da je taj odrpanac i bezobraznik ipak student.

- Vaša mama... - započne Lužin.

- Hm! - glasno će Razumihin.

Lužin ga pogleda, kao da pita.

- Ništa, ja samo tako; nastavite...

Lužin slegne ramenima.

- ... Vaša je mama, dok sam još ja bio kod njih, započela pismo da vam piše. Kad sam stigao ovamo, počekao sam namjerice nekoliko dana i nisam dolazio k vama, kako bih bio sasvim siguran, da ste vi izviješteni o svem; no sada, na čudo moje...

- Znam, znam! - progovori iznebuha Raskoljnjikov u nestrpljivoj zlovolji. - Vi ste to? Mladoženja? No, znam... dosta je!

Petar Petrovič uvrijedi se duboko, ali prešuti. Svom je silom htio brže da dokuči, što li znači sve to. Časak potraje šutanje.

Raskoljnjikov se bio malo okrenuo prema njemu, kad mu je odgovarao, te ga sada počne opet pozorno motriti, s nekom osobitom radoznalošću, kao da maločas nije dospio, da ga svega razmotri, ili kao da ga je iznenadilo nešto novo na njemu, pa se zato i naročito pridigao s uzglavlja. U pojavi Petra Petroviča iznenađivalo je zaista nešto osobito, to jest, nešto, što opravdava naziv "mladoženja", koji mu je otoič bezobzirno dobačen. Ponajprije se vidjelo i suviše primjećivalo, da se Petar Petrovič svom silom požurio, da se okoristi s ovo nekoliko dana u prijestolnici, te se udesio i dotjerao, da dočeka zaručnicu, što je uostalom sasvim nedužno i dopušteno. Dapače, i vlastita, možda i prezadovoljna samom sobom, njegova svijest o prijatnoj promjeni na bolje mogla bi mu se oprostiti u ovoj prilici, jer se Petar Petrovič nalazi u ulozi zaručnika. Sva mu je odjeća tek od krojača i sve je na njem lijepo, samo je sve prenovo i suviše odaje neku svrhu. Dapače i gizdelinski, novi novcati, okrugli šešir posvjedočava tu svrhu. Petar Petrovič s prevelikim poštovanjem postupa s tim šeširom i preoprezno ga drži u rukama. Dapače i divne rukavice, prave žuvenjevske rukavice, jorgovanove boje, posvjedočavaju to isto, već po tom, što ih on ne navlači, nego ih samo za paradu nosi u rukama. U odjeći Petra Petroviča gospoduju svijetle mladićke boje. Na njemu je lijep ljetni kaputić svijetlosmeđe boje, lake svijetle hlače, isto takav prsluk, tek kupljena, fina rubenina, lagašna batisana ogrlica s ružičastim tracima, a što je najljepše: sve to i pristaje Petru Petroviču. Lice mu je jako svježe i dapače lijepo, te se i onako čini mlađim od četrdeset i pet godina. Tamni zalisci osjenjuju lice s obadviju strana kao dvije kotlete i vrlo se lijepo gusnu ukraj izbrijane brade, koja se svijetli i blista. Dapače ni kosa, koja je uostalom tek malo prosijeda, a frizer ju je očešljao i zakovrčio, nije poradi toga nipošto smiješna niti kakogod glupa oblina, kako to obično biva sa zakovrčenom kosom, jer pridaje licu neizbježivu sličnost s Nijemcem, koji ide na vjenčanje. Ako na tom pri lično lijepom i solidnom licu ima išta, što je zaista neprijatno i što odbija, tome su već drugi razlozi. Kad je Raskoljnjikov bez sustezanja razmotrio gospodina Lužina, zlobno se nasmiješi, opet se spusti na uzglavlje i zagleda se, kao i prije, u strop.

No gospodin se Lužin sabere, te kao da je odlučio, da neće zasad primjećivati sve te nastranosti.

- Jako, jako žalim, što sam vas zatekao u ovakovom stanju, - započne opet, s teškom mukom prekidajući šutnju. - Da sam znao, da bolujete, bio bih se i prije svratio. No znate, brige!... Osim toga imam u senatu jedan vrlo važan odvjetnički posao. A i ne spominjem one brige, kojima ćete se i vi dosjetiti. Vaše, to jest mamu i sestru, očekujem iz sata u sat.

Raskoljnjikov se makne i htjede skoro nešto reći; na licu mu se javila uzrujanost. Petar Petrovič zastane, pričeka, ali kako nije ništa uslijedilo, on nastavi:

- ... Iz sata u sat. Našao sam im za prvi mah stan...

- Gdje? - izrekne Raskoljnjikov slabim glasom.

- Nije daleko odovud, Bakaljejevljeva kuća...

- To je na Voznesenskom, - prekine ga Razumihin, - tamo su u dva kata same sobe za iznajmljivanje, a drži ih trgovac Jušin; bio sam tamo.

- Jest, sobe...

- Strahovita gadarija, nečistoća, smrad, a i sumnjivo je mjesto: svašta se dešavalo; a i vrag bi znao, tko sve stanuje tame!... I ja sam tamo bio zbog jedne skandalozne zgode. Jeftino je uostalom.

- Ja nisam dabome mogao sabrati tolike obavijesti, jer ja sam i sam novajlija, - odvrati Petar Petrovič razdražen, - no ono su dvije još kako čiste sobice, a jer je to na vrlo kratko vrijeme... Ja sam našao već pravi, to jest budući naš stan, - obrati se on Raskoljnjikovu, - sada ga udešavaju, a donde sam se i ja stisnuo u najmljenoj sobi, nekoliko koračaja odavle, kod gospođe Lippewechsel, u stanu jednoga moga mladoga prijatelja, Andreja Semjoniča Lebezjatnjikova; a on me je i uputio na Bakaljejevljevu kuću...

- Lebezjatnjikova? - progovori polagano Raskoljnjikov, kao da se sjeća nečega.

- Jest, Andrej Semjonič Lebezjatnjikov, činovnik u ministarstvu. Poznajete li ga?

- Da... ne... - odgovori Raskoljnjikov.

- Oprostite, meni se tako učinilo po vašem pitanju. Ja sam mu nekada bio skrbnik... jako mio mladić... koji motri... Volim se sastajati s mladeži: od mladeži doznaješ, što je novo.

Petar Petrovič ogleda s očekivanjem sve nazočne.

- U kojem smislu? - upita Razumihin.

- U najozbiljnijem, da tako reknem, samoj biti stvari, - prihvati Petar Petrovič, kao da se obradovao pitanju. - Ja eto već deset godina nisam bio u Peterburgu. Sve te naše novotarije, reforme, ideje, sve je to doprlo i do nas u provinciju; ali da vidiš jasnije i da vidiš sve, moraš biti u Peterburgu. No, a ja eto vidim, da ćeš najviše i primijetiti i doznati, ako motriš mladi naš naraštaj. Priznajem: obradovao sam se...

- Čemu to?

- Vaše je pitanje preširoko. Možda se varam, ali meni se čini, da nalazim jasniji pogled, više - da tako reknem - kritike, više djelatnosti.

- Istina je, - procijedi Zosimov.

- Što lažeš, nema tu djelatnosti, - zakvači se Razumihin. - Djelatnost je teško steći, ne pada ona s neba. A već je skoro dvjesta godina, kako smo se odlučili od svakoga djelovanja... Ideje, hajde de, lutaju, - obrati se on Petru Petroviču, - ima i želje za dobrim, makar i djetinjaste; i poštenja može da se nađe, uza sve to, što je nagrnula tušta i tama sljepara, ali djelatnosti svejedno nema! Djelatnost nije laka stvar.

- Ne slažem se s vama, - odvrati Petar Petrovič s očevidnim uživanjem. - Dabome, ima zanosa, ima nespretna rada, ali treba i kroz prste pogledati; zanos svjedoči o žaru za stvar i o nezgodnim vanjskim prilikama, u kojima se nalazi stvar. Malo je učinjeno, ali i nije bilo mnogo vremena. O sredstvima i ne govorim. Po momu pak ličnom sudu, ako hoćete, nešto se i učinilo: raširile se nove, korisne misli, raširila su se neka nova, korisna djela, mjesto pređašnjih fantazija i romana; literatura zadobiva zreliji lik; iskorijenjene su i ismijane mnoge štetne predrasude... U jednu riječ, mi smo sebe zauvijek odrezali od prošlosti, a i to je, po mom sudu, uspjeh...

- Zaintačio! Preporučuje se, - progovori iznenada Raskoljnjikov.

- Što je, molim? - zapita Petar Petrovič, koji nije pravo čuo, ali ne dobi odgovora.

- Sve je to istina, - priklopi brže Zosimov.

- Zar nije? - nastavi Petar Petrovič, pogledavši prijazno Zosimova. - Recite i sami, - nastavi on, obraćajući se Razumihinu, ali sada već ponešto slavodobitno i nadmoćno, te za malo ne reče: "mladiću!" - da postoji napredak ili kako sada govore: progres, sve ako je i u ime nauke i gospodarstvene istine...

- Fraza!

- Ne, nije to fraza, gospodine! Ako su mi na primjer dosad govorili: "ljubi" i ja sam ljubio, što je otud nastajalo? - nastavi Petar Petrovič možda i suviše brzo. - Nastajalo je to, da sam ja kidao i prepolavljao kaftan i dijelio ga s bližnjim, tako da smo obadvojica ogoljeli, po ruskoj poslovici: "Tko dva zeca vitla, nijednoga ne stiže". Nauka pak govori: Ljubi u prvom redu samoga sebe, jer sve je na svijetu osnovano na ličnom interesu. Ako budeš ljubio sebe, radit ćeš i poslove svoje, kako treba, i tvoj će kaftan ostati čitav. Gospodarstvena pak istina domeće još: što više ima u ljudskom društvu sređenih ličnih prilika i da tako reknem: čitavih kaftana, to su čvršći temelji i to se čvršće osnivaju i opće stvari. Kad ja dakle privređujem jedino i samo sebi, tim ja baš privređujem na neki način također svima i postizavam da bližnji dobiva nešto izderaniji kaftan, ali ga ne dobiva od lične, pojedinačke darežljivosti, nego uslijed sveopćeg napretka. Ta je misao prosta, ali se, na nesreću, dugo nije javljala, nego je bila zakrivena zanosom i maštanjem, a kao da nema mnogo oštroumlja, da se dosjetiš...

- Oprostite, ni ja nisam oštrouman, - prekine ga oštro Razumihin, - prestanite zato! Ja sam doduše započeo razgovor namjerice, ali meni je za ove tri godine dozlogrdjela sva ta brbljarija - tješenje samog sebe, sve te neprestane, neprekidne fraze, sve ovo jedno te jedno, pa se bogami crvenim, kad preda mnom započnu takav razgovor makar i drugi ljudi, a pogotovo ja. Vi ste se jasno brže bolje preporučili svojim znanjem, ali je to sasvim oprostivo, ja vas ne osuđujem. Htio sam samo da doznam, kakav ste vi čovjek, jer eto vidite, javnom se radu prikrpilo u posljednje vrijeme toliko svakakvih špekulanata i tako su iznakazili u svoju korist sve, čega su se god dodirnuli, da su uopće zagadili svu stvar. No dosta je.

- Gospodine, - započne gospodin Lužin, previjajući se neobično dostojanstveno, - vi valjda ne kanite ovako bezobzirno izjaviti, da i ja...

- O, molim, molim... Kako bih ja mogao!... Ta dosta je! - odreže Razumihin, okrene se naglo i nastavi sa Zosimovom pređašnji razgovor.

Petar Petrovič kao razborit čovjek odmah povjeruje objašnjenju. Ali odluči, da će za koji čas otići.

- Nadam se, da će se naše poznanstvo, što smo sada sklopili, - obrati se on Raskoljnjikovu, - učvrstiti još i jače, dok vi ozdravite, pogotovo uz one prilike, koje vi znate... Želim vam nadasve, da ozdravite...

Raskoljnjikov se i ne obazre. Petar Petrovič poče se dizati sa stolice.

- Ubio ih je svakako koji založnik, - tvrdio je Zosimov.

- Svakako založnik i - potvrdi mu Razumihin. - Porfirij ne odaje, što misli, ali ipak ispituje založnike...

- Založnike ispituje? - zapita glasno Raskoljnjikov.

- Jest, pa što?

- Ništa.

- Gdje ih pronalazi?

- Za neke mu je kazao Koch; drugima su bila pozapisivana imena na omotima stvari, a neki su i sami došli, kad su čuli...

- No spretan je i iskusan taj gad, zaista! To je smionost! To je odlučnost!

- Ali baš nije! - prekine ga Razumihin. - To je vama svima zamazalo oči. A ja velim: nespretan je, neiskusan je i to mu je bio zacijelo prvi korak. Ako pomisliš, da je proračunao i da je to neki spretan gad, ispast će to nevjerojatno. Ali ako pomisliš, da je nevješt, onda će ispasti, da ga je puki slučaj izbavio iz bijede, a što sve ne stvara slučaj! Molim te, ta on nije možda ni predviđao zapreke! I kako on postupa? Uzima stvari od desetak i dvadesetak rubalja, natrpava njima džep, čeprka po prnjama u babinu kovčegu, a u komodi su našli u gornjoj ladici, u škatulji, gotovo novca tisuću i po, osim papira. Ni orobiti je nije znao, nego samo ubiti! Prvi korak, velim ti, prvi korak, zbunio se! I nije se iskobeljao, kako je smislio, nego pukim slučajem.

- Ta vi, čini se, govorite o nedavnom ubijstvu one starice, činovničke udovice? - umiješa se Petar Petrovič, obraćajući se Zosimovu; stajao je već sa šeširom u ruci, u rukavicama, ali je želio, da prije odlaska dobaci još nekoliko umnih riječi.

Nastojao je očigledno da ostavi ugodan dojam, te mu taština prevlada razbor.

- Da. Jeste čuli?

- Kako ne bih čuo, u susjedstvu sam...

- Znate li potankosti?

- Ne mogu reći, da znam; no mene zanima u tom nešto drugo, rekao bih: cijelo pitanje, i ne govorim o tom, da su se posljednjih pet godina povećala ubijstva u nižoj klasi: ne govorim o neprestanim grabežima i paležima na svim stranama; najčudnije je meni, što se zločinstva i u višim klasama isto tako množe, rekao bih: paralelno. Eno se čuje, kako je bivši student na cesti orobio poštu; ena ljudi, odličnih po društvenom položaju, krivotvore novce; eno u Moskvi hvataju cijelu družbu, koja je krivotvorila zadužnice posljednjega zajma s lutrijom, - među glavnim je učesnicima i jedan lektor opće svjetske historije; eno ubijaju u inozemstvu našega sekretara zbog nekog novčanog, zagonetnog razloga... I ako je sada tu staricu lihvarku ubio neki založnik, onda je on sićušan čovjek iz višega društva, jer seljaci i ne zalažu zlatnih stvari. Čime da objasnimo ovu na neki način pokvarenost obrazovanoga dijela našega društva?

- Mnogo je gospodarskih preokreta... - ozove se Zosimov.

- Čime da objasnimo? - prikrpi se Razumihin. - Da čim, nego baš neradom, koji se je prejako ukorijenio.

- To jest, kako to?

- Eto onako, kako je taj vaš lektor u Moskvi odgovorio na pitanje, zašto je krivotvorio papire: "Svi se bogate na kojekakve načine, pa sam i ja htio da se obogatim što brže". Točno se ne sjećam riječi, ali smisao je: mukte, brže, bez truda! Naučeni smo, da živimo na gotovom, tuđom pomoći da se koristimo, tuđi žvak da jedemo. A kad kucne osudni čas, onda svaki pokazuje, što je i kakav je...

- A moral? I ta da tako reknem: načela...

- A što se vi to upinjete? - umiješa se iznenada Raskoljnjikov. - Ta po vašoj je teoriji!

- Kako to: po mojoj teoriji?

- Izvedite zaključak iz onoga, što ste pripovijedali maločas, pa će izići, da smiješ ubijati ljude...

- Molim vas! - zavikne Lužin.

- Nije, nije tako! - oglasi se Zosimov.

Raskoljnjikov je ležao blijed, teško je disao, a gornja mu je usna podrhtavala.

- Svemu ima mjera, - nastavi Lužin uznosljivo, - ekonomska ideja nije poziv na ubijstvo, te ako se samo zamisli...

- A je li istina, da ste vi, - prekine odjednom Raskoljnjikov glasom uzdrhtalim od bijesa u kojem kao da čuješ radost vrijeđanja, - je li istina, da ste vi rekli svojoj zaručnici... onda baš, kad ste stekli njen pristanak, da vas najviše veseli... što je ona puka sirotinja... jer vam se povoljnije ženiti iz siromaštine, da onda ženi gospodujete... i da je prekoravate, što ste joj iskazali dobročinstvo?...

- Gospodine moj! - zavikne Lužin pakosno i razdraženo, sav raspaljen i zbunjen, - gospodine moj... kako ste vi iznakazili moju misao! Oprostite mi, ali ja vam moram izjaviti, da glasovi, koji su do vas doprli, ili da bolje reknem: koji su vama dojavljeni, nemaju ni sjenke zdravoga temelja, i ja... slutim, tko, u jednu riječ... ta strijela... - u jednu riječ, vaša mama... Ona mi se i onako učinila, uza sva svoja odlična svojstva, nešto zanesenih misli, kao iz romana... No ipak mi nije bilo ni nakraj pameti, da bi ona mogla shvatiti i prikazati stvar u ovakvom obliku, izobličenom fantazijom... I naposljetku... naposljetku...

- A znate što? - zavikne Raskoljnjikov, pridižući se na uzglavlju i upirući u njega pronicav, blistav pogled. - Znate što?

- A što?

Lužin zastane i počeka uvrijeđena i izazovna izraza. Nekoliko časaka potraje šutnja.

- Pa to, ako se vi još jednom... usudite, da izlanete ma i riječ... o mojoj majci... ja ću vas sjuriti naglavce niz stube!

- Što je tebi? - zavikne Razumihin.

- A, tako je dakle! - Lužin problijedi i zgrize usnu. - Slušajte, gospodine, mene, - započne on, zapinjući u govoru i susprežući se svom silom, ali ipak dašćući, - ja sam još maločas, od prvoga maha, pogodio, da vi meni niste sklon, ali sam namjerice ostao tu, da doznam još više. Mnogo bih ja mogao oprostiti bolesniku i rođaku, no sada... vama... nikada...

- Ja nisam bolestan! - zavikne Raskoljnjikov.

- Onda pogotovo...

- Đavo vas odnio!

No Lužin je već izašao i sam. Nije ni dorekao, što je započeo, pa se stao provlačiti između stola i stolice, a Razumihin bijaše sada i ustao, te ga propustio. Nije Lužin nikoga gledao, nije ni mahnuo glavom Zosimovu, koji mu je već odavno mahao, neka se okani bolesnika, te tako iziđe, a kad je prolazio kroz vrata i sagnuo se, digne oprezno šešir do ramena. I zgrbljena njegova leđa čak kao da su tog trena pokazivala koliku on užasnu uvredu odnosi sa sobom.

- Kako možeš, kako možeš tako? - govorio je zaprepašteni Razumihin, mašući glavom.

- Okanite se, okanite me se svi! - zavikne Raskoljnjikov bijesno. - Ta hoćete li me se okaniti najzad, vi mučitelji! Ja vas se ne bojim! Ja se nikoga, nikoga sada ne bojim! Odlazite od mene! Ja hoću sâm da budem, sâm, sâm, sâm!

- Hajdemo! - reče Zosimov i mahne Razumihinu.

- Molim te, zar da ga ovakva ostavimo!

- Hajdemo! - prione opet Zosimov i iziđe.

Razumihin porazmisli i potrči za njim, da ga stigne.

- Moglo bi i gore biti, ako ga ne poslušamo, - reče Zosimov već na stubama. - Ne valja ga dražiti...

- Što je njemu?

- Da ga samo štogod pokrene, kamo sreće! Maločas je bio pri snazi... Znaš, u njega je nešto na umu! Nešto postojano, tegotno... Toga se ja jako bojim; zaista!

- Pa to je možda taj gospodin Petar Petrovič. Iz razgovora je jasno, da on uzima njegovu sestru i da je Rođa baš pred svoju bolest dobio o tom pismenu vijest...

- Jest; đavo ga je donio sada; možda je on iskvario sve A jesi li primijetio, da je on na sve ravnodušan i šuteći prelazi preko svega, osim onog jednog, zbog toga će odmah da plane; to je ubijstvo...

- Jest, jest, - prihvati Razumihin, - još kako sam primijetio! Zanima se, plaši se. To su njega kod nadzornika u uredu zaplašili baš onoga dana, kad se razbolio, pa se onesvijestio.

- Pripovjedi mi ti to opširnije večeras, a ja ću onda tebi reći štošta. On me jako zanima! Za po sata ću se svratiti... Upale uostalom neće biti.

- Hvala ti! A ja ću dotle pričekati kod Pašenjke i pazit ću na njega po Nastasji...

Kad je Raskoljnjikov ostao sam, pogleda Nastasju nestrpljivo i razjađen, ali ona je sve oklijevala, da ode.

- Bi li sada čaja da piješ? - zapita ona.

- Kasnije! Ja bih da spavam! Ostavi me...

Kao u grčevima okrene se zidu; Nastasja iziđe.

 

 

 

VI

 

No čim je izišla, on ustane, zasune vrata, razveže zavežljaj s odjećom, što ga je maločas donio Razumihin i opet ga zavezao, te se počne oblačiti. Začudo: kao da se u jedan mah umirio; nema ni onog priludog bunila, kao maločas, ni paničkog straha, kao za sve posljednje vrijeme. Bio je to prvi čas nekoga neobičnoga, nenadanoga spokoja. Kretnje su mu bile točne i jasne, vidjela se iz njih čvrsta nakana. "Još danas, još danas!..." mrmljao je u sebi. Osjećao je doduše, da je slab, ali je stekao snage i samopouzdanja jakim duševnim naporom, koji se čak pretvorio u spokoj, u postojanu ideju; nadao se uostalom, da se neće srušiti na ulici. Obuče se sasvim, u svu onu novu odjeću, pogleda novce, što leže na stolu, razmisli i turi ih u džep. Bilo je dvadeset i pet rubalja. Uzme i sve bakrene petake, kusur od onih deset rubalja, što ih je Razumihin potrošio na odjeću. Onda odgurne tiho zasun, iziđe iz sobe, siđe niz stube i zaviri u širom otvorenu kuhinju: Nastasja je stajala, njemu okrenuta leđima, nagnula se, te puše u gazdaričin samovar. Nije ništa čula. A tko bi i mislio, da će on otići. Za čas je bio na ulici.

Bilo je osam sati, sunce je zapadalo. Sparina kao i prije; ali on udahne željno taj smradni, prašni zrak, okužen gradom. U glavi mu se malo zavrti; neka mu divlja energija zablista odjednom u upaljenim očima i na isušenom, blijedožutom licu. Nije znao, kamo će, a nije ni premišljao o tom; znao je samo: "da sve to mora završiti još danas, u jedan mah, odmah; da se inače neće vratiti kući, jer neće tako da živi." Kako da završi? Čim da završi? O tom i ne sanja, a neće ni da misli. Tjerao je od sebe misao: misao ga je mučila. Osjećao je samo i znao je, da treba sve da se promijeni, bilo ovako bilo onako, "kako god bilo", ponavljao je s očajnim, stalnim samopouzdanjem i odlučnošću.

Po staroj navadi udari putem svojih pređašnjih šetnja, ravno na Sijenski trg. Još prije Sijenskoga trga stajao je, na cesti pred sitničarijom, mlad, crnokos verglaš i svirao neku jako čuvstvenu pjesmu. Pratio je djevojku od petnaest godina, što je stajala pred njim na pločniku, odjevena kao gospođica, u krinolini, s ogrtačem, rukavicama i slamnatim šeširom s perom crvene boje; sve je to bilo staro i otrcano. Uličnim, kreštavim, ali prilično prijatnim i jakim glasom pjevala je pjesmu i iščekivala da joj iz sitničarije dadnu dvije kopjejke. Raskoljnjikov stane do dvojice trojice slušalaca, posluša, izvadi petak i stavi ga djevojci u ruku. A ona u jedan mah prekine pjevanje u najčuvstvenijem i najvišem glasu, kao da je odrezala, dovikne verglašu oštro: "Dosta je!" i oni se odvuku dalje, do prvoga dućančića.

- Volite li vi ulično pjevanje? - obrati se Raskoljnjikov iznenada jednom već vremešnom prolazniku, što je stajao do njega kraj orguljica i nalikovao na tumaralo. Taj ga pogleda mrko i začudi se. - Ja volim, - nastavi Raskoljnjikov, ali takva izraza, kao da uopće i ne govori o uličnom pjevanju, - ja volim pjevanje uz orguljice u hladno, tamno, vlažno jesensko veče, svakako u vlažno veče, kad su u svih prolaznika blijeda, zelena, bolesna lica; ili još bolje, kad pada mokar snijeg, sasvim ravno, bez vjetra, znate, a kroz snijeg se blistaju plinske svjetiljke.

- Ne znam... Oprostite... - progunđa gospodin, presenećen i od pitanja i od neobične pojave Raskoljnjikovljeve, te prijeđe na drugu stranu ulice.

Raskoljnjikov pođe ravno i stigne na onaj ugao Sijenskoga trga, gdje su onda tržili građanin i žena, te razgovarali s Lizavetom; no sada ih nije bilo. Kad je poznao mjesto, stane, ogleda se i obrati se mladom momku u crvenoj košulji, koji je zijao na brašnarskim vratima.

- Tu na uglu trži građanin neki, sa ženom, sa suprugom, a?

- Mnogi trže, - odgovori momak i omjeri Raskoljnjikova s visoka.

- Kako se zove on?

- Kako su ga okrstili, tako se i zove.

- Jesi li i ti iz zarajskoga kraja? Iz koje si gubernije?

Momak opet pogleda Raskoljnjikova.

- Mi, svijetli gospodine, nemamo gubernije, nego kotar, a koturao mi se je brat, a ja sam sjedio kod kuće, pa ne znam... Oprostite velikodušno, svijetli gospodine.

- Je li to gore javna kuhinja?

- To je gostionica, i biljar ima; i princese će se naći... Haj, haj!

Raskoljnjikov prijeđe trg. Tamo se na uglu zbila gomila samih seljaka. Progura se u samu gužvu i stane ljudima zagledavati u lica. Nekako ga vuče srce, da sa svima zapodijeva razgovor. No seljaci nisu obraćali pažnje na njega, nego se gomilali i halabučili. On prostoji časak, porazmisli i krene desno, pločnikom, pravcem prema V-mu. Prijeđe trg i zapadne u uličicu...

I prije je prolazio često tom kratkom uličicom, što pravi okuku i ide s trga u Vrtnu ulicu. U posljednje ga je vrijeme dapače i vukla želja, da švrlja ovuda, kad god mu se zgadi, "da bi se još gore zgadilo". Sada pak uđe ovamo, i ne misleći ni na što. Tu ima velika kuća, u kojoj su same krčme i drugi lokali gdje se jede ili pije; iz njih istrkuju svaki čas žene obučene kao za "susjedstvo", gologlave, i samo u haljinama. Na dva tri mjesta zgrnule se one na pločniku, ponajviše kod stepenica u doljnji kat, gdje možeš niz dvije stepenice sići u razne vrlo zabavne lokale. Iz jedne od njih ori se sada huka i buka po svoj prilici, drnda gitara, pjevaju se pjesme, veselje je veliko. Velika se gomila žena zgomilala kod ulaza; neke sjede na stepenicama, druge na pločniku, treće stoje i razgovaraju. Kraj njih glavinja po cesti i na sav glas psuje pijan vojnik s cigaretom, te se čini, da je nekamo htio da uđe, ali kao da je zaboravio, kamo. Jedan se odrpanac psuje s drugim odrpancem, a neki se pijanac, pijan kao zemlja, izvalio i ispriječio na ulici. Raskoljnjikov stane do velike gomile žena. Razgovarale su promuklim glasovima; sve su bile u cicanim haljinama, s cipelama od safijana i gologlave. Nekima je već preko četrdeset godina, ali ih ima i od sedamnaest godina, a sve imaju podočnjake.

Zanimalo ga je nekako to pjevanje i sva ta huka i buka ondje dolje... Čuje se otud kroz hihot i vrisku, kako netko uz gitaru i razuzdanu pjesmu, pjevanu tankim piskutljivim glasom, bijesno igra i petama lupka takt; nagne se na ulazu, te stane pozorno, mračno i zamišljeno slušati i radoznalo zavirivati s pločnika u hodnik.

 

"Oj stražaru, bio živ,
"Ne bij mene, nisam kriv!"

 

odjekivao je tanki glas pjevačev. Raskoljnjikova snađe silna želja, da razabere, što se pjeva, kao da se jedino o tom i radi.

"Ne bih li se svratio," - pomisli on. - "Hihoću! Pijani su. A kako bi bilo da se i opijem?"

- Zar nećete da svratite, mili gospodine? - zapita ga jedna od žena prilično zvonkim glasom, koji još nije bio ohrapavio.

Bila je mlada, pa ni ružna, - jedina u svoj gomili.

- Gle ti nje, kako je ljepušna! - odgovori on, kad je digao glavu i pogledao je.

Ona se nasmiješi; vidi se, da joj je kompliment po volji.

- Vi ste sami jako zgodni, - reći će ona.

- Kako su mršavi! - primijeti basom druga. - Kao da su izašli iz bolnice.

- Onamo su nalik na generalske kćeri, a sve sami zatubasti nosovi! - priklopi odjednom pridošlica seljak, nakresan, raskopčana kaputa i lukavo nacerena lica. - Haj veselja!

- Ulazi, kad si došao!

- Ući ću! Uživanje!

I on se otkotrlja dolje.

Raskoljnjikov krene dalje.

- Slušajte, gospodine! - zavikne za njim djevojka.

- Što je?

Ona se smete.

- Ja sam, mili gospodine, svagda voljna provoditi s vama vrijeme, ali sad vas se nekako žacam. Poklonite mi, prijatni kavaljeru, šest kopjejaka, da se napijem.

Raskoljnjikov izvadi, koliko je zahvatio: tri petaka.

- Ah, kakav milostiv gospodin!

- Kako se zoveš?

- Pa zapitajte za Duklidu.

- Ta što je to, primijeti sada jedna iz skupine, mašući glavom na Duklidu. - Ne znam, kako i možeš da moliš tako! Ja bih, mislim, u zemlju propala od samoga stida...

Raskoljnjikov pogleda radoznalo tu što govori. Bila je to kozičava djevojka od tridesetak godina, sva posuta modricama, s otečenom gornjom usnom. Govorila je i prekoravala spokojno i ozbiljno.

"Negdje sam," - pomisli Raskoljnjikov odlazeći, - "negdje sam čitao, kako neki čovjek, osuđen na smrt, sat prije smrti govori ili misli: kad bi sada morao da živi gdjegod na visu, na hridi, na tako uskom prostorčiću, gdje jedva može da stane obadvjema nogama, a uokolo neka bude bezdan, ocean, vječni mrak, vječna samoća i vječna bura, te da ovako na aršinu prostora prostoji cio život, tisuću godina, vječnost, - bolje je i tako živjeti, nego odmah umrijeti! Samo da je živjeti, živjeti, živjeti! Kako god živio, - samo da živiš!... I jest istina! Gospode, istinska je istina! Podlac je čovjek!... I podlac je onaj, tko ga zove zato podlacem", - priklopi on nakon časa.

Iziđe na drugu ulicu: "Ha! "Kristalni dvorac!" Maločas je Razumihin govorio o "Kristalnom dvorcu." Samo što sam ja to htio? Da, da pročitam... Zosimov veli, da je čitao u novinama"...

- Ima li novina? - zapita, ulazeći u jako prostranu i dapače čistu gostionicu s nekoliko soba, koje su uostalom bile prilično prazne. Dva tri gosta piju čaj, a u posljednjoj sobi sjedi skup od četiri čovjeka, piju šampanjac. Raskoljnjikovu se učini, da je među njima Zamjotov. Ali iz daljine se nije moglo razabrati valjano.

"Pa neka!" - pomisli.

- Je li po volji rakije? - zapita konobar.

- Daj mi čaja. I donesi mi novina, starih, tako, pet dana za redom, a ja ću ti dati napojnicu.

- Molim! Izvolite današnje. I rakije želite?

Pojave se stare novine i čaj. Raskoljnjikov sjedne i stane tražiti: "Isler"[32] - Isler - Azteki[33] - Azteki - Isler - Bartola - Maksimo - Azteki - Isler... Pi! Đavo te! A, evo piše: srušila se niz stube - građanin izgorio od rakije - požar na Pjescima - požar na Peterburškoj - opet požar na Peterburškoj[34] - Isler - Isler - Isler - Maksimo... A evo"...

Nađe naposljetku, što je tražio, i počne čitati; redovi su mu titrali pred očima, ali ipak pročita čitav "izvještaj" i stane pomamno tražiti u narednim brojevima kasnije dodatke. Ruke su mu drhtale: grčile se od nestrpljivosti, dok je listao. Odjednom sjedne netko od njega za sto. Pogleda, - Zamjotov je, onaj isti Zamjotov i isto onakav, s prstenjem i lancem, s razdjeljkom u crnoj, kovrčastoj, napomađenoj kosi, s gizdelinskim prslukom, ali s nešto izlizanim kaputom i prljavom košuljom. Bio je veseo, bar se je smješkao veselo i dobrodušno. Crnomanjasto mu se lice nešto zažarilo od ispijenog šampanjca.

- Što? Vi ste tu? - započne on u čudu i takvim tonom, kao da je odavno poznat s njim. - A meni je još jučer govorio Razumihin, da vi još uvijek niste pri svijesti. To je čudno, a ja sam bio kod vas...

Raskoljnjikov je znao, da će on pristupiti. Odloži novine i okrene se k Zamjotovu. Na usnama mu je bio smiješak i neka je nova, razdražljiva nestrpljivost izvirivala iz toga smiješka.

- Znam ja, da ste bili, - odgovori, - čuo sam. Čarapu ste tražili... A znate, Razumihin luduje za vama, veli, da ste s njim bili kod Lavize Ivanovne, kod one, o kojoj ste se vi starali onda, pa ste poručniku Barutu namigivali, a on nikako nije razumijevao, sjećate se? A kako ne bi razumio, - stvar je jasna... a?

- I jest on naletica!

- Barut?

- Nije, nego prijatelj vaš, Razumihin...

- Ali vi lijepo živite, gospodine Zamjotove; na najprikladnija mjesta možete bez troška. Tko vas je maločas častio šampanjcem?

- Pa mi smo... pili... Zar baš častio?

- Honorar! Svime se koristite! - Raskoljnjikov se nasmije. - Svejedno, dobri mladiću, svejedno, - dometne i pljesne Zamjotova po ramenu. - Ja ne govorim iz zlobe, nego sve iz ljubavi, igrajući se, kako je vaš radnik govorio, kad je gruhao Mićku, u tom slučaju s babom.

- A otkud vi znate?

- Pa ja znam možda više od vas.

- Čudni ste vi nekako... Zacijelo ste još bolesni. Čemu odlazite od kuće!

- Zar vam se činim čudan?

- Da. Što vi to radite, novine čitate?

- Novine.

- Mnogo pišu o požarima.

- Ne, ja ne čitam o požarima. - Pogleda on sada Zamjotova zagonetno; podrugljiv mu smiješak opet naceri usne. - Ne, ne čitam ja o požarima, - nastavi namigujući Zamjotovu. - Priznajte, mili mladiću, vi bi strašno željeli da znate, što sam ja čitao?

- Nipošto ne želim; samo sam zapitao tako. Zar se ne smije pitati? Što vi sve...

- Slušajte, vi ste naobražen čovjek, vješt knjizi, a?

- Ja sam svršio šest razreda gimnazije, - odvrati Zamjotov s nekim dostojanstvom.

- Šest! Ah vrapčiću moj! S razdjeljkom u kosi, s prstenjem, - bogat čovjek! Pi, kakav ste mio mališ!

Raskoljnjikov prasne u nervozan smijeh, baš u lice Zamjotovu. Zamjotov uzmakne, ali se ne uvrijedi, nego se vrlo začudi.

- Pi, kako ste čudni! - ponovi Zamjotov jako ozbiljno. - Čini mi se, vi ste još u bunilu!

- U bunilu! Lažeš, vrapčiću!... Ja sam dakle čudan? No, a jesam li vam zanimljiv, a? Zanimljiv?

- Jeste.

- To jest: što sam čitao, što sam tražio? Eto, koliko sam brojeva naredio, da mi donesu! Sumnjivo, a?

- Ta manite!

- Treba napeti uši?

- Kako to opet napeti?

- Kasnije ću reći, kako napeti, a sada vam, dragoviću, izjavljujem... ne, bolje je: "Priznajem"... Ne, ni to ne valja; "Iskazujem, a vi ispitujete", - eto to je! Iskazujem dakle, da sam čitao, zanimao se, tražio i iskao... - Raskoljnjikov zažmiri i počeka. - Tražio sam, a zato sam i svratio amo, - o ubijstvu babe, udovice činovnikove, - izgovori naposljetku, skoro šapćući, a lice primaknuo sasvim k Zamjotovljevu licu.

Zamjotov upro pogled ravno u lice, pa se ne miče i ne uklanja lice od njegova lica. Najčudnijim se učinilo Zamjotovu to, što su upravo cijelu minutu ovako šutjeli i baš cijelu minutu gledali ovako jedan u drugoga.

- No, što je, što ste čitali? - zavikne on iznenada u neprilici i nestrpljenju. - Što se mene tiče? Pa što onda?

- To je ona ista baba, - nastavi Raskoljnjikov, vazda onako šapćući, a od Zamjotovljeva se uzvika i ne gane, - ona ista, poradi koje sam se ja onesvijestio, sjećate se, kad su u uredu stali pripovijedati. Što je, razumijete li sada?

- Ta što je to? Što... "razumijete li"? - izgovori Zamjotov.

Kruto, ozbiljno lice Raskoljnjikovljevo preobrazi se u jedan mah i on prasne iznenada opet u nervozan hihot, kao maločas, kao da nikako ne može da se suspregne. U jedan mu mah padne na pamet, s izvanrednom jasnoćom osjećanja, onaj nedavni trenutak, kako stoji za vratima, sa sjekirom u ruci, zasun poskakuje, oni pred vratima, tresu ih i grde, a njega spopala odjednom želja, da im zavikne, da se stanu grditi, da im isplazi jezik, da ih draži, da se smije, da hihoće, hihoće, hihoće!

- Vi ste ili ludi, ili... - progovori Zamjotov i zastane, kao da ga je prenerazila misao, što mu je iznenada sinula u glavi.

- Ili? Što "ili"? No, što? No, ded recite!

- Ništa! - odvrati Zamjotov srdito. - Sve je to gluparija.

Obadvojica zašute. Iza nenadanoga smijeha, što ga je bio naglo spopao, Raskoljnjikov se sada zamisli i skunji. Podlakti se na stol i podnimi rukama glavu. Činilo se, kao da je sasvim zaboravio na Zamjotova. Šutnja potraje prilično dugo.

- Što ne pijete čaj? Ohladit će vam se, - sjeti ga Zamjotov.

- A? Što? Čaj?... Pa hajde...

Raskoljnjikov gutne iz čaše, založi zalogaj hljeba, pogleda Zamjotova, te kao da se u jedan mah sjetio svega i nekako trgnuo; na licu mu se opet javi ona pređašnja podrugljivost. Stane dalje piti čaj.

- Mnogo je sada nastalo tih lupeština, - reći će Zamjotov. - Evo sam istom nedavno čitao u "Moskovskim Vjedomostima", da su u Moskvi uhvatili cijelu četu krivotvoritelja novaca. Bila ih je čitava družina. Krivotvorili banke!

- O, to je već odavno! Ja sam to čitao još prije mjesec dana, - odgovori Raskoljnjikov spokojno. - To su dakle po vašem sudu lupeži! - priklopi on smješkajući se.

- Zar nisu lupeži?

- To? To su djeca, blanbeki, a nisu lupeži! Pola stotine ljudi skuplja se za ovakav posao! Zar to valja? Tu je previše, ako su i trojica, sve ako jedan drugom vjeruje tvrđe, nego samom sebi. Neka se samo tkogod u pijanstvu izlane, pa je sve propalo! Žutokljunci! Naimaju nepouzdane ljude, da im u bankama razmjenjuju novce: zar se takav posao povjerava kome god, na koga naiđeš? Pa da je, recimo, i pošlo za rukom tim žutokljuncima i da je svaki porazmjenjivao sebi po milijun, a što onda? Zar ovako da žive cio život? Svaki da zavisi od drugoga, dokle god živi? Ta bolje se objesiti! A oni nisu niti umjeli da razmijene: uzeo u banci mijenjati, dobio pet tisuća i ruke mu zadrhtale. Četiri je prebrojio, a petu uzeo i ne brojeći, povjerovao, samo da je turi u džep i da pobjegne što brže. Tako je i razbudio sumnju. I sve propalo zbog jednog glupana! Zar može tako da bude?

- Zar su mu ruke zadrhtale? - prihvati riječ Zamjotov. - Ta može da bude. Ja sam čvrsto uvjeren, može da bude. Dešava se, da ne možeš izdržati.

- To zar?

- A vi bi valjda izdržali? Ne, ja ne bih! Za sto rubalja nagrade ići na takvu strahotu! Ići s krivim papirnatim novcem - i kuda! u banku, gdje su pečeni u tim stvarima, - ja bih se zaista zbunio. A vi se ne bi zbunili?

Raskoljnjikova spopadne silna želja, da opet "isplazi jezik". Po leđima su ga časomice podilazili mravi.

- Ja ne bih učinio tako, - započne on izdaleka. - Evo, kako bih ja stao mijenjati: prebrojio bih prvu tisuću, ovako, četiri puta odsvakud, svaku bih banku promotrio, i onda bih se latio druge tisuće; započeo bih je brojati, dobrojio bih do polovice, pa bih izvadio kakvu banku od pedeset rubalja, držao bih je prema svjetlosti, prevrnuo i opet prema svjetlosti, - da nije lažna? "Ja se eto bojim: jedna je rođakinja moja izgubila ovako nedavno dvadeset i pet rubalja", i sada bih pripovjedio tu zgodu. A kad bih počeo da brojim treću tisuću, - molio bih; čini mi se, ja sam tamo u drugoj tisući krivo izbrojio sedmu stotinu, sumnja me spopada, pa bih se okanio treće tisuće i opet se latio druge, - i ovako svih pet tisuća. A kad bih svršio, izvukao bih iz pete i druge tisuće po jednu banku, te opet prema svjetlosti, i opet sumnjivo "promijenite, molim", - na sto bih muka natjerao blagajnika, tako te ne bi znao, kako da me se riješi! Svršio bih najzad sve, pošao bih, otvorio bih vrata, ali ne, oprostite, opet bih sa vratio, da zapitam štogod, da dobijem kakvo objašnjenje, - eto, kako bih ja učinio!

- Pi, kakve vi strahote govorite, - reče Zamjotov smijući se. - Ali sve je to samo razgovor, a u zbilji bi se vi jamačno spotakli. U ovakvoj stvari, velim ja vama, po mom sudu ne samo da ne mogu ja ili vi jamčiti za sebe, nego ni prepreden, drzak čovjek. Ali što da tražimo, - evo primjera: u našoj je četvrti ubijena starica. Odvažan drznik, rekli bi, usred bijela dana riskirao, jedino se po čudu spasao, - a ruke su mu ipak zadrhtale: okrasti nije pogodio, nije izdržao; vidi se po stvari...

Raskoljnjikov kao da se uvrijedio.

- Vidi se! A ded ga uhvatite sada! - uzvikne, zlorado dražeći Zamjotova.

- Pa i uhvatit će ga.

- Tko? Vi? Vi ćete ga uhvatiti? Naskakat ćete se? Evo, što je vama glavno: troši li čovjek novce ili ne troši? Prije nije imao novaca, a onda odjednom počne trošiti, - kako da to onda nije on? I dijete će vas u tom zavarati, ako ushtjedne!

- To i jest, da oni svi ovako rade, - odgovori Zamjotov. - Ubija on lukavo, život meće na kocku, a onda bude odmah uvreban u krčmi. Po trošenju ih i hvataju. Nisu svi ovakvi lukavci kao vi. Vi ne bi u krčmu, razumije se?

Raskoljnjikov namršti obrve i upre pogled u Zamjotova.

- Vas je, čini mi se, snašla želja, da čujete, kako bih ja tu postupio? - zapita on zlovoljno.

- Želio bih, - odgovori onaj čvrsto i ozbiljno.

Stao on nekako preozbiljno govoriti i gledati.

- Jako?

- Jako!

- Dobro. Evo, kako bih ja postupio, - započne Raskoljnjikov, približujući i opet lice Zamjotovljevu licu, upirući opet pogled u njega i opet mu šapćući, tako da je Zamjotov i protrnuo. - Evo, kako bih ja uradio: uzeo bih novce i stvari, a kad bih otišao, ne bih nikuda zalazio, nego bih otišao nekamo na zabitno mjesto, gdje su sami plotovi i gdje nema skoro nikoga, - u vrt kakav, ili nešto slično. Tamo bih u tom dvorištu našao već prije jedan takav kamen, pud ili pud i po težak, gdjegod u kutu, kraj plota, gdje leži možda još odonda, kad se gradila kuća; odignuo bih taj kamen, - pod njim mora da bude jamica, a u tu bih jamicu poslagao sve stvari i novce. Složio bih i navalio bih kamen onako, kako je i prije ležao, zatapkao bih nogom i otišao. Godinu dana, dvije godine ne bih uzimao, tri godine ne bih uzimao, pa onda tražite! Jesam bio, ali sam se potpuno izvukao!

- Vi ste poludjeli, - zašapće Zamjotov, bogzna zašto, i nekako uzmakne od Raskoljnjikova.

Raskoljnjikovu zablistaju oči; strahovito problijedi; gornja mu usna zadršće i zaigra. Nagne se k Zamjotovu, što god je mogao bliže, i uzme micati usnama, ali izgovarao nije ništa; tako to potraje od prilike pola časa; znao je, što radi, ali nije mogao da se suzdrži. Strašna mu je riječ skakala na usnama, kao onda zasun na vratima: samo što se nije otrgla; evo ovoga će je časa ispustiti, ovoga će je časa izustiti!

- A što, ako sam ja ubio babu i Lizavetu? - izgovori iznenada i - osvijesti se.

Zamjotov ga pogleda preneražen i problijedi kao krpa. Lice mu se naceri od smiješka.

- Ta zar to može biti? - progovori on, da se jedva čulo.

Raskoljnjikov ga pogleda pakosno.

- Priznajte, da ste povjerovali!... Jeste? Je li, da jeste?

- Nipošto! Sada još manje vjerujem, nego prije! - zavikne brže Zamjotov.

- Zapao u zamku najzad! Ulovljen je vrapčić. Vjerovali ste dakle prije, kad sada "još manje vjerujete, nego prije?"

- Ta nipošto! - uzvikivao je Zamjotov, očevidno zbunjen. - Jeste li vi mene zato plašili, da me na to navratite?

- Ne vjerujete dakle? A što ste govorili, kad mene nije bilo, kad sam izišao iz ureda? A zašto me je poručnik Barut ispitivao poslije nesvjestice? - Ej, ti, - zavikne konobaru, ustajući i hvatajući kapu, - koliko dobivaš od mene?

- Trideset kopjejaka svega, - odgovori konobar pritrčavši.

- Evo tebi još dvadeset kopjejaka napojnice. Ih, koliko novaca, - pruži on prema Zamjotovu drhtavu ruku s bankama, - crvenkaste, modrikaste, dvadeset i pet rubalja. Otkuda? A otkud se stvorilo novo odijelo? Ta vi znate, da nisam imao ni kopjejke? Gazdaricu ste valjda već ispitivali... No dosta je! Assez cause![35] Do viđenja... najprijatnijega.

Iziđe, dršćući sav od nekog neobičnog, histeričnog osjećaja, u kojem je uostalom bilo nešto nepodnošljive naslade, ali mračan, strašno umoran. Lice mu je bilo nacereno, kao iza nastupa bolesti. Umornost mu je naglo rasla. Snaga mu se budila i javljala se sada naglo, na prvu pobudu, od prvoga osjećaja, koji je podraži, i opet isto tako naglo slabila, kako je slabio osjećaj.

Kad je Zamjotov ostao sam, prosjedi zamišljen još dugo ondje. Raskoljnjikov mu je slučajno izmijenio sve misli o jednoj, izvjesnoj stvari i konačno oblikovao njegovo mišljenje.

"Ilja je Petrovič glupan!" odluči on konačno.

Tek što je Raskoljnjikov otvorio vrata na ulicu, kad se na samim stubama sudari s Razumihinom, koji je ulazio. Ni na korak razdaleko nisu jedan drugoga smotrili, te se skora sudarili glavama. Neko vrijeme uzeše jedan drugoga mjeriti, pogledom. Razumihin je bio nevjerojatno zaprepašten, ali mu je odjednom bijes, pravi bijes, strašno zasijao u očima.

- Tu si ti dakle! - zavikne on u sav glas. - Iz postelje si pobjegao. A ja ga tamo tražio dapače i pod divanom! Ta i na tavan smo se penjali. Nastasju sam zbog tebe skoro istukao... A eto, gdje je on! Rođka! Što to znači? Govori cijelu istinu! Priznaj! Čuješ!

- Znači to, da ste mi svi smrtno dodijali, te hoću da budem sam, - odvrati Raskoljnjikov spokojno.

- Sam? A ne možeš ni da hodaš, lice ti je blijedo kao krpa, daha ti nestaje! Glupan! Što si ti radio u "Kristalnom dvorcu"? Kazuj odmah!

- Pusti me! - odgovori Raskoljnjikov i htjede da prođe mimo njega.

To razbjesni Razumihina i on ga čvrsto uhvati za rame.

- Pusti? Zar ti smiješ govoriti: "pusti?" A znaš li ti, što ću ja sada učiniti od tebe? Uzet ću te na ruke, zavezati u zavežljaj i odnijeti pod pazuhom kući, pa pod ključ!

- Slušaj, Razumihine, - započne Raskoljnjikov tiho i očevidno sasvim spokojno, - zar ti ne vidiš, da ja neću tvojih dobročinstava? I kakva te je želja spopala, da dobro činiš onima, koji... pljuju na to? Onima najzad, kojima je to zbilja teško podnositi? Ta zašto si ti mene tražio, kad sam se razbolio? Ja bih možda bio volio umrijeti. Zar ti ja nisam dosta nagovorio danas, da ti mene mučiš, da si ti meni... dodijao! To mi je neka slast mučiti ljude! Ja te uvjeravam, sve to priječi zbilja moje ozdravljenje, jer me neprestano razdražuje. Zosimov je eno maločas otišao, samo da me ne razdražuje! Okani me se, za boga miloga, i ti! Na koncu konca, s kakvim pravom zadržavaš ti mene silom? Zar ti ne vidiš, da ja sada govorim sasvim razborito? Čime bih, reci, čime bih te namolio najzad, da mi se ne namećeš i da mi ne iskazuješ dobročinstva? Neka budem nezahvalan, neka budem podao, samo me se kanite svi vi, za boga miloga, okanite me se! Okanite me se!

Započeo je spokojno, unaprijed se radujući, koliki će otrov istresti, a završio bijesan i dašćući, kao malo prije s Lužinom.

Razumihin postoji časak, promisli i ispusti mu ruku.

- Pa idi dođavola! - reče tiho i skoro zamišljeno. - Stoj! - zarikne iznenada, kad se Raskoljnjikov bio maknuo, - slušaj me! Izjavljujem ti, da ste svi vi redom brbljavci i razmetljivci! Desi vam se mučica, - a vi odmah kokodačete kao kokoška, kad snese jaje! Pa i tu kradete od drugih pisaca. Ni truna samostalnog života nema u vama. Od spermina maza načinjeni ste vi, a mjesto krvi je surutka u vama! Nikome ja od vas ne vjerujem! Prvo je vama, u svakoj prilici, - da ne ličite na čovjeka! Sto-o-oj! - zavikne on s dvostrukim bijesom, kad je vidio, kako se Raskoljnjikov opet miče, da ode, - slušaj do kraja! Ti znaš, kod mene se danas sastaje društvo, da proslavimo preseljenje, možda su već došli, ali ja sam tamo ostavio strica, baš sam se bio svratio kući, - pa neka dočekuje. Da ti dakle nisi glupan, bljutav glupan, glup kao noć, da ne oponašaš tuđince... vidiš, Rođa, ja priznajem, da si ti uman momak, ali si glupan! - Da ti dakle nisi glupan, bolje bi bilo da dođeš danas k meni i provedeš veče, nego da uludo tumaraš. Kad si već otišao od kuće, što ću! Ja bih ti dogurao takav mekan naslonjač, ima u gazde... Čaj, društvo... A ako nećeš, - ja ću te na divan, - pa ćeš ipak ležati među nama... I Zosimov će doći. Hoćeš li doći, je li?

- Neću.

- Laž-ž-žeš! - zavikne Razumihin nestrpljivo, - otkud ti znaš? Ti ne možeš odgovarati za sebe! A ništa ti ne shvaćaš u tome. Ja sam se tisuću puta isto ovako na pasja kola svađao s ljudima i opet sam natrag dotrkivao... zastidiš se - i vratiš se čovjeku! Zapamti dakle: Počinkovljeva kuća, drugi kat...

- Vi ćete onda dakle, gospodine Razumihine, dopustiti, da vas tuku, samo da uživate iskazujući dobročinstva.

- Koga? Mene! Da netko samo pomisli, nos bih mu odbio. Počinkovljeva kuća, broj 47, stan činovnika Babuškina...

- Neću doći, Razumihine.

Raskoljnjikov se okrene i ode.

- Kladim se, da ćeš doći! - vikne za njim Razumihin. - Inače ti... inače neću da znam za tebe! Stani, hej, je li tamo Zamjotov?

- Jest.

- Jesi li ga vidio?

- Jesam.

- I govorio s njim?

- Jesam.

- O čemu? Dovraga, nemoj ni kazivati! Počinkova 47, Babuškin. Pamti!

Raskoljnjikov dođe do Sadove i zakrene za ugao. Razumihin je zamišljeno gledao za njim. Naposljetku mahne rukom, uđe u kuću, no stane nasred stuba.

"Dođavola!" - nastavi on skoro na glas, - "govori razumno, a kao da... Ta i ja sam glupan! A zar ne govore razumno i luđaci? Čini mi se, da se Zosimov baš toga i pribojava!" - lupne se prstom po čelu. - "A što, ako... kako da ga sada pustim sama? Još će se utopiti... He, loše sam ruke bio! Ne valja!" - i on potrči natrag, da dostigne Raskoljnjikova, ali njemu nije bilo više traga. Pljune i brzim se koracima vrati u "Kristalni dvorac", da brže ispita Zamjotova.

Raskoljnjikov ode ravno na -ski most,[36] stane na sredini, do ograde, podlakti se obadvjema rukama na nju i stane gledati u daljinu. Kad se rastao s Razumihinom, toliko je oslabio, da se s teškom mukom dovukao dovle. Zaželio je gdjegod sjesti ili leći na ulici. Nadvio se nad vodu, te mahinalno gleda posljednji rumeni odsjev sunčanog zapada, redom kuće, što se mrače u sve gušćoj pomrčini, i jedan daleki prozorčić, negdje na mansardi, na lijevoj obali, kako se sija kao u ognju od posljednjega sunčanoga traka, što je sinuo na nj, sve mračniju vodu u kanalu i, činilo se, pažljivo zuri u tu vodu. Zavrte mu se naposljetku pred očima neki crveni krugovi, kuće se krenu, prolaznici, obale, kočije, sve se to zavrti i zaigra uokolo. Naglo se trgne, možda ga je opet spasla od nesvjestice neka neobična drska pojava. Osjeti da je netko stao do njega s desne strane, usporedo; pogleda - i smotri visoku ženu, s rupcem na glavi, žuta, dugoljasta, ispijena lica, crvenkastih upalih očiju. Gledala je ravno u njega, ali očigledno nije ništa vidjela i ništa razaznavala. Odjednom se ona podlakti desnom rukom na ogradu, digne desnu nogu, prebaci je preko rešetke, onda lijevu, i skoči u kanal. Prljava voda zine i proguta na časak žrtvu, ali za čas izroni utopljenica i voda je ponese polagano: glava i noga bile su joj u vodi, leđa na površini, a suknja joj se zgomilala i nabučila nad vodom kao jastuk.

- Utopila se! - Utopila se! - viče nekoliko desetaka glasova, ljudi se slijeću, po obadvjema se obalama nižu gledaoci, na mostu se oko Raskoljnjikova slegao silan svijet, pa se gura i pritiskuje ga odostrag.

- Ljudi božji, ta to je naša Afrosinjuška! - začuje se negdje daleko plačan ženski glas. - Pomozite, braćo! Ljudi božji, izbavite je!

- Čamac! Čamac! - viču iz svjetine.

Ali čamac više nije bio potreban: redar strčao niz stepenice na kanal, zbacio sa sebe kabanicu i cipele, te skočio u vodu. Posla mu nije bilo mnogo: voda je nosila utopljenicu dva koraka od slaza, pa je on zgrabi desnicom za haljinu, ljevicom se uhvati za motku, što mu je pružio drug, i za čas je bila utopljenica izvučena. Polože je na granitne ploče na slazu. Ona se brzo osvijesti, pridigne se, sjedne, te uzme kihati i frkati i besmisleno otirati rukama mokru haljinu. Nije ništa govorila.

- Napita ko zemlja, ljudi božji, ko zemlja, - zavijao je onaj isti ženski glas, sada već kraj Afrosinjuške, - i onomad je htjela da se objesi, s užeta smo je skinuli. Pošla ja sada u dućan, ostavila djevojku, da pazi na nju, pa eto jada i nevolje! Građanka je, baćuška, naša građanka, tu odmah stanujemo, druga kuća od kraja, eto tu...

Svijet se počeo razilaziti, redari se još bavili utopljenicom, netko spomenuo redarstveni ured... Raskoljnjikov je sve to gledao s čudnim čuvstvom ravnodušnosti i apatije. Bi mu odvratno. - "Ta to je sve odurno... voda... ne valja", - mrmljao je u sebi. - "Ništa neće biti", - priklopi, - "Što da čekam! Kakav je to ured... A zašto nije Zamjotov u uredu? Ured je u deset sati otvoren"... Okrene ogradi leđa i ogleda se oko sebe.

"No, pa što! Hajde!" - progovori odlučno, krene s mosta i udari na onu stranu, gdje je ured. Srce mu je bilo pusto i gluho. Neće da misli. Minuo ga je i jad, a ni traga nema malopređašnjoj energiji, koju je imao kad je bio pošao od kuće s odlukom, "da sve završi!" Odmijenila ju je potpuna apatija.

"Što ćeš, i to je izlaz!" - mislio je, stupajući obalom polako, tromo. - "Dokončat ću ipak, jer hoću... Samo je li to izlaz? Pa svejedno! Aršin prostora bit će, - he! Al kakav je to svršetak! Zar zbilja svršetak? Da li bih im rekao, ili ne bih? E... đavola! A i sustao sam; da mi je brže leći ili sjesti bilo gdje! Najsramotnije je, što je preglupo. A pljujem ja na to. Pi, kakve mi gluposti padaju na pamet!"...

U ured se ide ravno, a kod drugoga se ugla skreće na lijevo: odande su dva tri koraka. No kad je došao do prvoga ugla, stane, razmisli, zakrene u uličicu i zaobiđe, kroz dvije ulice, - možda bez ikakvoga cilja, a možda zato, da zategne bar još za časak i da uhvati vremena. Stupao je i gledao u zemlju. Odjednom kao da mu je netko šapnuo nešto u uho. Digne glavu i smotri, da stoji pred onom kućom, baš pred vratima. Od one večeri nije bio tu i nije tuda prolazio.

Neodoljiva ga i neobjašnjiva želja povuče. Uđe u kuću, prođe kroz trijem, onda na prvi ulaz desno, i stane se penjati poznatim stubištem, u treći kat. Na uskim, strmim stubama jako je mračno. Postajkivao je na svakom međustepeništu i obazirao se radoznalo. Na međustepeništu u prizemlju bio je istavljen prozor. "To nije bilo onda", pomisli. Evo i onoga stana na drugom katu, gdje su radili Nikolaška i Mićka. "Zatvoren; i vrata su nanovo obojena; iznajmljuje se dakle." Evo i drugi kat... i treći... "Tu je!" Zaokupi ga dvoumica: vrata su od stana otvorena širom, unutra su ljudi, čuju se glasovi: tome se nije nikako nadao. Počeo se malo skanjivati, ali onda se uspne uz posljednje stepenice i uđe u stan.

I taj stan obnavljaju; rade radnici; to kao da ga je prenerazilo. Njemu se nekako činilo, da će sve zateći sasvim onako, kako je ostavio onda, pa će možda još i leševi biti na istim mjestima, na podu. A sada goli zidovi, nema nikakvog pokućstva; čudno nekako! Pristupi prozoru i sjedne na dasku.

Bila su samo dva radnika, obadvojica mladi momci, jedan stariji, a drugi mnogo mlađi. Lijepili su na zid nove tapete, bijele s ljubičastim cvjetićima, mjesto pređašnjih žutih, razderanih i izlizanih. Raskoljnjikovu se to nimalo ne svidi; gledao je te nove tapete s mržnjom, kao da žali što su sve ovako promijenili.

Radnici su se očevidno zadržali, te sada brže smotavaju svoj papir i spremaju se kući. Kad je došao Raskoljnjikov, nisu ga gotovo uopće zamijetili. Razgovarali su o nečem. Raskoljnjikov skrsti ruke i stane slušati.

- Došla ona meni izjutra, da, - govori stariji mlađemu, - u ranu zoru, sva nagizdana. "A što se, velim ja njoj, kiseliš preda mnom i što se duriš?" - "Hoću, Tite Vasiljiču, veli ona, odsad da budem sasvim po volji vašoj." Eto na! A kako je nagizdana: žurnal, prosto žurnal!

- A što je to, čiko, žurnal? - zapita mladi.

On je očevidno učio od "čikice".

- Žurnal ti je, braco moj, to jest, takve slike, šarene, i dolaze one ovamo krojačima svake subote poštom, iz tuđega svijeta, da znaju, to jest, kako će se tko odijevati, i muškarci, i isto tako i ženskinje. Crtež dakle. Muškarci su naslikani najviše u bundicama, a ženskinje su takve iskićene, da joj nisi najamio, sve ako joj sve daš!

- Čega li nema u tom Pitjeru? - klikne mlađi zanesen. - Osim oca i matere svega ima tu!

- Osim njih, braco moj, svega ima! - poučljivo uglavi stariji.

Raskoljnjikov ustane i ode u drugu sobu, gdje je prije stajao kovčeg, postelja i komoda; soba mu se učini bez pokućstva vrlo malom. Tapete su još iste; u kutu je na njima oštro označeno mjesto, gdje je visio ormarić s ikonom. Pogleda i vrati se svome prozoru. Stariji ga je radnik motrio ispod oka.

- Što bi vi? - zapita on odjednom, obraćajući mu se. Mjesto odgovora Raskoljnjikov ustane, iziđe na hodnik, uhvati za zvonce i trgne. Isto ono zvonce, isti onaj limeni zvuk! Trgne i po drugi i po treći put, pa sluša i sjeća se. Počne se sve jasnije i sve življe prisjećati onog pređašnjeg, bolnog, strašnog, drskog čuvstva; uz svaki je kucaj podrhtavao i sve mu je bivalo prijatnije te prijatnije.

- Ta što bi vi? Tko ste vi? - zavikne radnik i iziđe pred njega.

Raskoljnjikov uđe opet na vrata.

- Hoću da najmim stan, razgledavam ga, - odgovori.

- Stan se ne naima po noći; a i treba da dođete s pazikućom.

- Pod su oprali; hoće li ga mazati? - nastavi Raskoljnjikov. - Krvi nema?

- Kakve krvi?

- Ta ubijena je baba i njena sestra. Bila je tu čitava bara.

- Pa kakav si ti to čovjek? - uzvikne radnik usplahiren.

- Ja?

- Da.

- Ti bi htio znati?... Hajdemo u ured, tamo ću kazati.

Radnici ga pogledaju u dvoumici.

- Vrijeme nam je, da idemo, zadržali smo se. Hajdemo, Aljoška. Treba da zatvorimo, - reći će stariji radnik.

- Hajdemo dakle, - odgovori Raskoljnjikov ravnodušno, iziđe prvi i stane polako silaziti niz stube. - Ej, pazikućo! - zavikne, kad je izišao na trijem.

Nekoliko je ljudi stajalo baš na ulazu s ulice, pa bulje u prolaznike; obadva pazikuće, žena, građanin u dugom kućnom haljetku i još neki. Raskoljnjikov pođe ravno prema njima.

- Što bi vi? - oglasi se jedan pazikuća.

- Jesi li bio u uredu?

- Maločas sam bio. Što bi vi?

- Jesu li tamo?

- Jesu.

- I pomoćnik je tamo?

- Bio je neko vrijeme. Što bi vi?

Raskoljnjikov nije odgovarao, nego stao do njega i zamislio se.

- Došao, da vidi stan, - reče stariji radnik, koji je bio prišao.

- Kakav stan?

- Onaj, gdje mi radimo. "Zašto ste, veli, oprali krv? Tu se, kaže, desilo ubijstvo, a ja sam došao, da najmim stan." I za zvonce je stao zvoniti, skoro je otrgnuo. "Pa hajdemo, veli, u ured, tamo ću sve iskazati." Nameće se.

Pazikuća je neodlučan i namršten promatrao Raskoljnjikova.

- A tko ste vi? - zavikne on što oštrije.

- Ja sam Rodion Romanič Raskoljnjikov, bivši student, a stanujem u Schillovoj kući, ovdje u uličici, nije daleko odovud, broj 14. Zapitaj pazikuću... zna me.

Raskoljnjikov je sve to izgovorio nekako lijeno, zamišljeno, a nije se ni okrenuo, nego upro pogled na ulicu, koja se mračila.

- A što ste vi dolazili u stan?

- Da ga pogledam.

- Što bi da gledate?

- Ta treba ga uhvatiti i odvesti redarstvu, - uplete se odjednom građanin i zašuti.

Raskoljnjikov poškilji preko ramena, pogleda ga pozorno, te reče tiho i lijeno:

- Hajdemo!

- Pa i treba ga odvesti! - prihvati građanin, koji se ohrabrio. - Čemu on dolazi zbog onoga; što je njemu na pameti, a?

- Da li je pijan ili nije, bog bi ga znao, - promrmlja radnik.

- Ta što bi vi? - zavikne opet pazikuća, koji se stao ozbiljno srditi. - Što si se prilijepio?

- Prepreden nitkov! - zavikne žena.

- Čemu da i raspravljamo s njim, - zavikne drugi pazikuća, golem seljak, u raskopčanu kaputu i s ključevima za pojasom. - Odlazi... A jesi baš prepreden nitkov... Odlazi!

Uhvati on Raskoljnjikova za rame i izbaci ga na ulicu. Raskoljnjikov zatetura, ali ne padne nego se uspravi, šuteći pogleda sve gledaoce i krene dalje.

- Čudan čovjek, - reći će radnik.

- Čudan je sada svijet, - reče žena.

- Ipak smo ga trebali odvesti redarstvu, - priklopi građanin.

- Ne treba se petljati, - riješi veliki pazikuća. - I jest prepreden nitkov! Sam se lijepi, dabome, ali da se upetljaš, ne bi se ispetljao... Znam ja!

"Bih li dakle otišao, ili ne bih?" misli Raskoljnjikov, a stao nasred ceste na raskršću i obazire se unaokolo, kao da očekuje od nekoga odlučnu riječ. No ništa se ne oziva ni otkud, sve je gluho i mrtvo, kao kamenje, po kojem on stupa, mrtvo za njega, jedino za njega... Uto on u daljini od dvjesta koračaja na kraju ulice razabere u mraku, što postaje sve gušći, gomilu svijeta, razgovore, viku... Među svijetom stoji neka kočija... Usred ulice zatrepti ognjić. "Što je to?" Raskoljnjikov zakrene na desnu stranu i zaputi se prema svjetini. "Za sve se on lijepi"; a kad je to pomislio, nasmiješi se hladno, jer je već bio čvrsto odlučio, da će u ured, te pouzdano znao, da će odmah završiti sve.

 

 

 

VII

 

Nasred ulice stoji gizdava gospodska kočija, u koju su upregnuta dva vatrena čilaša; u kočiji nema nikog, a i sam je kočijaš sišao sa sjedišta i stoje kraj kočije; konje drže za uzde... Unaokolo se slegao svijet, ispred svih redari. Jednom je od njih u rukama zapaljen fenjer, pa se on saginje i nešto osvjetljuje na cesti, baš kod točkova. Svi govore, viču, huču; kočijaš kao da je u neprilici, te ponavlja pogdjekada:

- Nesreća je! Gospode, kakva nesreća!

Raskoljnjikov se progura, koliko je god mogao, i smotri napokon ono, što je izazvalo cio taj metež i radoznalost. Na zemlji leži čovjek, koga su upravo pregazili konji, očevidno onesviješćen, jako loše odjeven, no u "gospodskoj odjeći", sav u krvi. S lica mu i s glave teče krv; lice mu je izudarano, oguljeno, unakaženo. Vidi se, da su ga na smrt pregazili.

- Ljudi božji! - kuka kočijaš, - kako da napaziš! Da sam ja vitlao, ili da mu nisam dovikivao, - ali ja sam tjerao polako, vazda jednako. Svi su vidjeli: ako ljudi lažu, lažem i ja. Što pijan čovjek pazi, zna se! Vidim ga, prelazi ulicu, tetura, samo što nije pao, - zaviknuo mu ja jedanput, pa po drugi i po treći put, i konje zaustavio, a on ravno konjima pod noge i pade! Ili je namjerice, ili je baš tako bio pijan... Konji su mladi, plašljivi, - trgli, a on zaviknuo, - oni još gore... i eto nesreće.

- Tako i jest! - ozove se nečiji svjedočanski glas iz svjetine.

- Vikao je on, istina je, tri mu je puta zaviknuo, - ozove se drugi glas.

- Baš tri puta, svi smo čuli! - zavikne treći.

Kočijaš nije uostalom bio jako tužan i poplašen. Vidjelo se, da je to kočija bogata i odlična vlasnika, koji je negdje očekuje; redari se zato upeli, razumije se, da to udese. Pregaženi treba da bude otpremljen redarstvu i u bolnicu. Nitko mu ne zna za ime.

Dotle se progurao Raskoljnjikov i još se bliže nagnuo. Uto fenjer jasno osvijetli lice nesretnikovo: Raskoljnjikov ga prepoznade.

- Ja ga znam, znam! - zavikne on, protiskujući se sasvim naprijed. To je činovnik, bivši titularni savjetnik, Marmeladov! - Tu on stanuje, u blizini, u Koselovoj kući... Brže doktora! Ja ću platiti, evo!

Izvadi iz džepa novce i uzme ih pokazivati redaru. Bio je u čudnom uzbuđenju.

Redari su bili zadovoljni, što doznadoše, tko je pregaženi. Raskoljnjikov reče i svoje ime, dade svoju adresu, te ih stane nagovarati, kao da se radi o rođenom ocu, neka što brže prenesu onesviještenoga Marmeladova u njegov stan.

- Evo tu, iza tri kuće, - upeo se on, - kuća Nijemca Kosela, bogatoga, on je sada zacijelo pijan, kući se vukao. Ja ga znam, on je pijanac... Ima porodicu, ženu, djecu, ima kćer. Dok bi ga u bolnicu odvezli, tu u kući jamačno je doktor! Ja ću platiti!... Ipak će ga rođeni njegovati, odmah će mu pomoći, a do bolnice će umrijeti!...

Pođe mu za rukom, da neopazice tutne u ruku; stvar je uostalom bila jasna i u redu, a pomoć je tu svakako bliža. Dignu pregaženoga i ponesu ga; nađu se pomagači. Do Koselove je kuće trideset koračaja. Raskoljnjikov pođe otraga, pridržavajući mu oprezno glavu i pokazujući put.

- Amo, amo! Uz stube ga treba nositi glavom uvis; okrenite ga... eto, tako. Ja ću platiti, ja ću zahvaliti, - mrmljao je.

Katerina se Ivanovna, kao i svagda, čim je imala slobodan trenutak, ushodala odmah gore dolje po maloj svojoj sobici, od prozora do peći i natrag, ruke čvrsto skrstila na prsima, pa govori sama sa sobom i kašlje. U posljednje je vrijeme stala sve češće i češće razgovarati sa starijom kćerkom, s desetgodišnjom Polenjkom, koja doduše mnogo još ne razumije, ali to je razumjela, da je potrebna materi, te je vazda prati svojim krupnim, umnim očicama i svom silom nastoji, kako bi se pričinila, da razumije sve. Sada Polenjka svlači maloga brata, koji je cio dan pobolijevao, pa će ga spremiti u krevet, da spava. Mališ čeka, da mu presvuku košulju, jer tu će mu košulju noćas još isprati, pa sjedi na stolici šuteći, ozbiljna lica, ravno i nepomično, a nožice pružio preda se, čvrsto ih stisnuo, pete sastavio, a prste rastavio. Sluša on, što mati govori sa sestricom, pa naprćio usne, izbuljio očice i ne miče se, baš onako, kako i treba da sjede svi pametni mališi, kad ih svlače, da legnu spavati. Djevojčica, još manja od njega, u samim dronjcima, stoji pred zaslonom i čeka, da i njoj bude red. Vrata na stube su otvorena, da se svijet bar ne kako očuva od valova duhanskog dima, što se iz drugih sob a provlači ovamo, te sušičava jadnica svaki čas zapada u dug, bolan kašalj. Katerina je Ivanovna za ovu nedjelu dana, čini se, još gore omršavjela i crvene joj se mrlje na obrazima sjaju još jasnije nego prije.

- Ti nećeš vjerovati, Polenjka, ti ne možeš ni da zamisliš, - govorila je, hodajući po sobi, - kako smo mi veselo i sjajno živjeli kod kuće, kod oca, a kako je taj pijanac upropastio mene i sve će vas upropastiti! Moj je otac bio civilni pukovnik i skoro već gubernator; trebao je samo još da zakorakne, pa su mi svi dolazili i govorili: "Mi vas, Ivane Mihaljiču, smatramo već za gubernatora našega". Kad sam ja... khe! kad sam ja... khe-khe-khe... oh! prokleta li života! uzvikne, ispljune i uhvati se za grudi. - Kad sam ja... ah, kad sam na posljednjem plesu... kod plemićkoga predvoditelja... vidjela me kneginja Bezemeljnaja, - koja me je kasnije blagoslovila, kad sam se udavala za tvoga oca, Polenjka; - odmah je zapitala: "Nije li to ona mila djevojčica, što je u šalu igrala na ispitnoj svečanosti?... (Rupu treba zašiti; odmah da si uzela iglu i zakrpila, kako sam te učila... jer inače sutra... khe! sutra... khe-khe-khe! razderat će se još gore! - uzvikne ona, naprežući se.) - Onda je upravo bio stigao iz Peterburga kamer-junker knez Ščegoljskij... odigrao sa mnom mazurku, a sutradan htio da dođe i da me zaprosi; ali ja sam mu zahvalila laskavim riječima i rekla mu, da sam već odavno poklonila srce drugom. Taj je drugi bio tvoj otac, Polja; otac se moj strašno srdio... A je li gotova voda? No, ded, košuljicu; a čarapice?... Lida, - obrati se ona maloj kćeri, - ti ovu noć prospavaj bez košulje, kakogod... a čarapice metni tamo... Da se operu zajedno... Što toga odrpanca nema, pijanca! Košulja mu je iznošena kao kakva krpa, svu je izderao... Sve bih zajedno, da se ne mučim dvije noći redom! Gospode! Khe-khe, khe! Opet! Što je to? - zavikne, kad je smotrila svijet u hodniku i ljude, koji nešto nose i protiskuju se k njoj u sobu. - Što je to? Što to nose? Gospode!

- Kamo da položimo? - zapita redar, obazirući se unaokolo, kad su već uvukli u sobu okrvavljenog i onesviještenog Marmeladova.

- Na divan! Metnite ga samo na divan, glavom ovamo! - pokazivao im je Raskoljnjikov.

- Pregazili su ga na ulici! Pijanog! - zavikne netko s hodnika.

Katerina je Ivanovna stajala posve blijeda, i teško je disala. Djeca se poplašila. Mala Lidočka zaciknula, poletjela k Polenjki, ogrlila je i sva zadrhtala.

Kad je položio Marmeladova, poleti Raskoljnjikov Katerini Ivanovnoj:

- Za boga miloga, umirite se, ne plašite se! - govorio je brzopleto. - Prelazio je ulicu, pregazila ga kočija, nemojte se uznemirivati, osvijestit će se... ja sam naredio, da ga donesu ovamo... ja sam već bio kod vas, sjećate se... Osvijestit će se; ja ću platiti!

- Dobio je svoje! - očajno uzvikne Katerina Ivanovna i poleti k mužu.

Raskoljnjikov razabere brzo, da ona nije od onih žena, što se odmah onesvješćuju. Za tren se nađe nesretniku pod glavom jastuk, na koji još nije nitko ni pomislio; Katerina Ivanovna stane muža svlačiti i pregledavati; dala se na posao, ne gubeći glavu, zaboravila na sebe samu, te grize uzdrhtane usne i guši krik, što joj se kida iz grudi.

Dotle je Raskoljnjikov namolio nekoga, da otrči po liječnika. Liječnik stanuje, kako se razabralo, u drugoj kući.

- Poslao sam po liječnika, - ponavljao je Katerini Ivanovnoj. - Ni brige vas, ja ću platiti. Ima li vode? I dajte brže ubrus, ručnik, što bilo; ne zna se još, kako je ranjen... Ranjen je, ali nije ubijen, budite uvjereni... Što rekne liječnik!

Katerina Ivanovna poleti k prozoru; tamo stoji na provaljenoj stolici velika zemljana umivaonica s vodom, spremljena za noćno pranje dječjeg i muževa rublja. Katerina Ivanovna pere ovako sama po noći bar dva puta u sedmici, a gdjekad i češće, jer su dotjerali već dotle, da skoro već i nemaju nikakve rubenine za mijenjanje, nego svaki obiteljski član ima samo po jedan komad, ali Katerina Ivanovna ne može da trpi nečistoću, te se radije muči noću preko svojih sila, dok svi spavaju, da do jutra mogne osušiti rubeninu, nego da gleda u kući prljavštinu. Prihvati ona umivaonicu, da je odnese, kako Raskoljnjikov ište, ali malo da ne pade s tim teretom, Raskoljnjikov je dotle našao ručnik, zamočio ga u vodu i stao brisati okrvavljeno lice Marmeladovljevo. Katerina je Ivanovna stajala do njega, bolno disala i držala se rukama za prsa. I njoj je samoj trebala pomoć. Raskoljnjikov stane poimati, da je možda loše učinio, što ih je nagovorio, da pregaženog donesu ovamo. I redar je stajao u neprilici.

- Polja! - zavikne Katerina Ivanovna. - Otrči brže Sonji. Ako je ne zatekneš kod kuće, svejedno reci, da su oca pregazili konji i neka odmah dođe... čim se vrati. Brže, Polja! Na, ogrni se rupcem!

- Stogod mozes brze trci! - zavikne dječak sa stolice, a kad je to izrekao, zapadne opet u pređašnje mirovanje, te je sjedio ukočen na stolici, oči razrogačio, pete ispružio, a prste rastavio.

Soba se dotle natrpala tako, da ni jabuka ne bi pala na pod. Redari otišli svi osim jednog, koji je ostao neko vrijeme i nastojao, da istjera opet natrag na stube svijet, što je ovamo nalegao sa stuba. Ali iz nutarnjih soba povrvješe skoro svi stanari gospođe Lippewechsel; isprva su se gurali na vratima, no onda ruljom upali i u sobu. Katerina se Ivanovna razbjesni.

- Pustite bar, da umre spokojno! - zavikne ona svoj svjetini. - Baš ste i našli prizor, da gledate! S cigaretama! Khe-khe-khe! Uđite još i sa šeširima... Pa i sa šeširom je jedan! Napolje! Poštujte bar mrtvaca!

Kašalj je zaguši, ali je prijetnja koristila. Vidi se, da se Katerine Ivanovne nekako pribojavaju: stanari se jedan za drugim proguraju natrag prema vratima s onim čudnim nutarnjim zadovoljstvom, koje se svagda zapaža i u najbližih ljudi, kad se iznenada desi nesreća bližnjemu njihovu, i bez kojega nije ni jedan jedincati čovjek na svijetu, uza sav svoj najiskreniji osjećaj žaljenja i saučešća.

Iza vrata se uostalom začuju glasovi o bolnici, te da nije u redu uznemirivati bez potrebe.

- Nije u redu umirati! - zavikne Katerina Ivanovna, te poleti već, da otvori vrata i da saspe na njih grom i pakao, ali se na vratima sudari sa samom gospođom Lippewechsel, koja je upravo začula za nesreću, te je dotrčala, da uvede red.

Bila je to izvanredno svadljiva i nesklapna Njemica.

- Ah, bog moj! - pljesne ona rukama. - Vaš muž pijan konj pogazio. U bolnic ga! Ja sam gazdarica!

- Amalija Ludvigovna! Molim vas, pazite što govorite, - započe Katerina Ivanovna oholo (s gazdaricom ona govori vazda oholim tonom, da bi ona "pamtila, gdje joj je mjesto", pa ni sada nije mogla da se odrekne toga zadovoljstva - Amalija Ludvigovna...

- Ja vam kazo jedanput za prije, da vi nikada ne smjel govorit meni Amalj Ludvigovna; ja sam Amalj-Ivan.

- Vi niste Amalj-Ivan, nego Amalija Ludvigovna, pa kako ja nisam od vaših podlih laskavaca, kao što je gospodin Lebezjatnjikov, koji se sada smije iza vrata (iza vrata se zaista čuo smijeh i uzvik: "Zakvačile se!"), to ću ja vas zvati vazda Amalijom Ludvigovnom, premda nikako ne mogu da razumijem, zašto se vama ne sviđa to ime. Vi vidite i sami, što se dogodilo Semjonu Zaharoviču; on umire. Molim vas, da odmah zatvorite ta vrata i da nikog ne puštate ovamo. Pustite barem da spokojno umre! Inače će, uvjeravam vas, za vaš postupak doznati još sutra sam general-gubernator. Knez je znao mene, dok sam još bila djevojka, i jako se dobro sjeća Semjona Zaharoviča, kojemu je često iskazivao dobročinstva. Svi znaju, da je Semjon Zaharovič imao mnogo prijatelja i pokrovitelja, koje je sam napustio zbog plemenita ponosa, jer je osjećao svoju nesretnu slabost, no sada (pokaže ona na Raskoljnjikova) pomaže nama jedan velikodušni mladi čovjek, koji ima sredstva i veze, a Semjon ga je Zaharovič znao još iz djetinjstva, i vjerujte, Amalja Ludvigovna...

Sve je to izrekla izvanredno brzopleto, što dalje, sve brže, no kašalj prekine iznenada rječitost Katerine Ivanovne. U taj se mah samrtnik prene i zaječi, te ona potrči k njemu. Bolesnik otvori oči, te ne poznavajući i nepoimajući poče gledati u Raskoljnjikova nad sobom, Disao je teško, duboko i rijetko, na usnama mu s krajeva izbila krv, znoj mu iskočio na čelo. Raskoljnjikova nije poznao, te stane nespokojno šibati očima. Katerina ga je Ivanovna motrila tužnim, no oštrim pogledom, a iz očiju su joj tekle suze.

- Bože moj! Sva su mu prsa zgažena! Kolika krv, krv! - progovori ona očajno. - Treba mu skinuti gornju odjeću. Okreni se malo, Semjone Zaharoviču, ako možeš, - zavikne mu.

Marmeladov je poznade.

- Svećenika! - izgovori on promuklim glasom.

Katerina Ivanovna ode prozoru, prisloni čelo na okvir i uzvikne očajno:

- Oh, do tri puta prokleta života!

- Svećenika! - progovori opet čovjek na samrti, pošto je pošutio časak.

- Otišli-i-i su! - dovikne mu Katerina Ivanovna: on začuje njezin krik i zašuti. Plahim, žalosnim pogledom tražio ju je očima; ona mu se opet vrati i stane do uzglavlja. On se samo umiri, ali ne na dugo vrijeme.

Ubrzo mu se oči zaustave na maloj Lidočki, ljubimici njegovoj, koja je u kutu drhtala, kao da ju je napala bolest, i gledala ga začuđenim, djetinjskim upornim očima.

- A... a... - pokazivao je nespokojno na nju.

Htjede nešto reći.

- Što bi još? - zavikne Katerina Ivanovna.

- Bosa je! - Bosa! - promrmlja on, pokazujući suludim pogledom na bose nožice djevojčine.

- Šuti! - zavikne Katerina Ivanovna razdražena. - I sam znaš, zašto je bosa!

- Hvala rogu, doktor! - klikne obradovan Raskoljnjikov.

Uđe liječnik, pristao starčić, Nijemac, ogledavajući se nepovjerljivo; pristupi bolesniku, prihvati mu bilo, pažljivo mu opipa glavu, te mu uz pomoć Katerine Ivanovne raskopča košulju, svu namočenu krvlju, i razdrlji bolesniku prsa. Prsa su mu bila sasvim iznakažena, izgažena, iskidana, nekoliko se rebara na desnoj sirani izlomilo. S lijeve je strane, baš na srcu, bila kobna, velika žućkasto-crna masnica, ljut udar kopitom. Liječnik se namršti. Redar mu pripovjedi, da je pregaženog zahvatio točak, pa ga vukao i vrtio tridesetak koračaja po cesti.

- Čudo je, da se i prenuo, - šapne liječnik tiho Raskoljnjikovu.

- Što sudite vi? - zapita Raskoljnjikov.

- Odmah će umrijeti.

- Zar nema nikakve nade?

- Ni najmanje! Izdiše on... Uza to mu je i glava ranjena opasno... Hm!... Pa mogu mu pustiti krv... no... ne koristi. Za pet ili deset časaka umrijet će svakako.

Onda je najbolje, da mu pustite krv!

- Molim... Uostalom, velim vam unaprijed, da nipošto neće koristiti.

U taj se čas začuju opet koraci, svijet se u hodniku razmakne, a na pragu se pojavi svećenik s pričešću, sijed starkelja. Njega prati redar, još s ulice. Liječnik mu odmah ustupi mjesto i zgleda se s njim rječitim pogledom. Raskoljnjikov namoli liječnika, da ostane bar još malo. Ovaj slegne ramenima i ostane.

Svi odstupe. Ispovijed potraje sasvim kratko vrijeme. Čovjek na umoru teško da je išta razumijevao, a mogao je izgovarati samo iskidane, nejasne glasove. Katerina Ivanovna uzme Lidočku, skine mališa sa stolice, otiđe u kut do peći, klekne, a djecu namjesti preda se, da kleče. Djevojčica je neprestano drhtala, a dječak klečao na golim koljenima, odmjereno dizao ručicu, krstio se potpunim krstom, klanjao se do zemlje, udarao čelom i vidjelo se, da jako uživa u tom. Katerina je Ivanovna griskala usne i susprezala suze; i ona se molila, gdjekada namještala košuljicu na djetetu i uspjela prebaciti djevojci preko golih ramena rubac, što ga je dohvatila iz komode, ne ustajući i moleći se. Dotle je opet radoznao svijet stao otvarati vrata iz nutarnjih soba. A u hodniku povrvjeli i nalegli gledaoci, svi stanari s tih stuba, ali ne prekoračuju ipak preko praga. Cijelu scenu osvjetljuje samo jedan ugarak.

U taj se čas progura iz hodnika kroz svijet Polenjka, koja je bila otrčala po sestru. Uđe, jedva dišući od brzoga trčanja, skine rubac. Nađe očima mater, priđe joj i reče: Ide! Na ulici sam je srela!" Mati je prigne na koljena i namjesti do sebe. Kroz gomilu se tiho i plaho progura djevojka, i neobična bješe njena nenadana pojava u toj sobi, usred siromaštine, dronjaka, smrti i očajanja. I ona je u prnjama; nošnja joj je jeftina, no nakićena po uličnom običaju, po ukusu i po pravilima, koja su se stvorila u tom zasebnom svijetu, sa ciljem, koji se odaje jasno i sramotno. Sonja ostane u hodniku na samom pragu, ali nije prekoračivala praga, nego je gledala zbunjena, ne shvaćajući, činilo se, ništa, te kao da je zaboravila i na svoju šarenu, svilenu haljinu s predugim, smiješnim repom, prekupljenim iz četvrte ruke, nepristojnim sada ovdje, i na omašnu krinolinu, što je začepila cijela vrata, i na svijetle cipelice, i na suncobran što joj ne treba po noći, a ona ga je ponijela, i na smiješni, slamni, okrugli šeširić, na kojem se crveni pero. Ispod toga deranski naherenog šeširića izviruje mršavo, blijedo, zaplašeno lišce, otvorenih usta i očiju ukočenih od užasa. Sonja je mala rasta, osamnaest joj je godina, prilično je mršava, ali ljepuškasta plavka, osobito modrih očiju. Upiljila pogled na postelju, u svećenika; i ona se zaduhala od nagloga hoda. Naposljetku dopre do nje valjda šaputanje, neke riječi iz svetine. Obori oči, prekorači korak preko praga i stane u sobi, ali opet do samih vrata.

Ispovijed se i pričest završi. Katerina Ivanovna pristupi opet k muževoj postelji. Svećenik odstupi, a pri odlasku se okrene, da sa dvije tri riječi naputi i utješi Katerinu Ivanovnu.

- A kamo da djenem ove? - oštro mu i razdraženo odgovori ona, pokazujući na mališe.

- Bog je milostiv, uzdajte se u pomoć višnjega, - započne svećenik.

- E-eh! Milostiv je, ali nije nama!

- To je grijeh, gospo, grijeh, - reći će svećenik, klimajući glavom.

- A zar ovo nije grijeh? - zavikne Katerina Ivanovna, pokazujući na samrtnika.

- Oni, koji su to nehotice skrivili, možda će vam nadoknaditi bar dohodak, što ste izgubili...

- Ne razumijete vi mene! - zavikne Katerina Ivanovna razdraženo i mahne rukom - A što da i nadoknađuju? Ta on je sam pijan dojurio pod konje! Kakav dohodak? Od njega nije bilo nikakvog dohotka, nego samo muka. Ta on je bio pijanac i sve je propijao! Nas je krao i u krčmu nosio novce i njima je i meni ubio život u krčmi! I hvala bogu, što umire! Manje je štete!

- Oprostiti treba na samrtnom času, a ovo je grijeh, gospo, ovakva su čuvstva velik grijeh!

Katerina se Ivanovna vrti oko bolesnika, daje mu da pije, otire mu s glave znoj i krv, namješta mu jastuke i razgovara sa svećenikom, ali u poslu rijetko dospijeva, da mu se okrene. Ali sada ga saleti iznenada skoro u bijesu.

- Eh, baćuška! Same riječi te riječi! Oprostiti! On bi se eto danas vratio pijan, da ga nisu pregazili, košulja je samo jedna na njem, sva iznošena, u dronjcima, pa bi se izvalio, da crkava, a ja bih do zore pljuskala po vodi, prala bih njegove i dječje tralje, osušila ih onda pred prozorom, a kad svane, sjela bih, da krpim, - eto vam moje noći!... Čemu onda i govoriti o oproštenju! Pa i oprostila sam!

Dubok, strašan kašalj prekine joj riječ. Ispljune u rubac i pokaže svećeniku, da vidi, a drugom se rukom bolno uhvati za prsa. Rubac joj je bio sav krvav...

Svećenik obori glavu i ne odgovori ništa.

Marmeladov je bio u smrtnoj agoniji; nije skidao očiju s lica Katerine Ivanovne, koja se opet nadvila nad njim. Sve bi nešto da joj rekne; i započinjao je, te se mučio, micao jezikom i nejasno izgovarao riječi, no Katerina Ivanovna razabrala, da je kani zamoliti za oproštenje, te zavikne na njega i zapovjedi mu:

- Šuti! Ne treba!... Znam, što bi da rekneš!...

Bolesnik ušuti, no u taj mu čas pogled dobludi do vrata i on smotri Sonju.

Sve dosad je nije zapažao: stajala je u kutu, u sjeni.

- Tko je to? Tko je to? - progovori on odjednom promuklim zadihanim glasom, sav usplahiren, s užasom pokazujući očima na vrata, gdje mu stoji kći, i mučeći se, da se pridigne.

- Leži! Leži! - dovikne mu Katerina Ivanovna.

No on se uspne iz svih sila i odupre se na ruku. Neko je vrijeme gledao kćer neobičnim pogledom, kao da je ne poznaje. A i nije je još nikada vidio u ovakvoj odjeći. Iznenada je pozna, poniženu, ubijenu, nagizdanu, zastiđenu, kako ponizno očekuje, da i njoj bude red oprostiti se s ocem, što umire. Beskrajan mu se jad javi na licu.

- Sonjo! Kćeri! Oprosti! - zavikne i htjedne joj pružiti ruku, ali izgubivši oslonac, klizne i izmakne se, kako se bio podupro, te se svali s divana i tresne licem o pod; pritrče mu, da ga dignu, polože ga, ali je već izdisao. Sonja cikne tiho, doleti, ogrli ga i ovako se onesvijesti u tom zagrljaju. On joj umrije na rukama.

- Dobio je svoje! - uzvikne Katerina Ivanovna, kad je ugledala mužev leš. - A što ću sada! Čime da ga sahranim! Čime ću njih, čime ću njih sutra nahraniti?

Raskoljnjikov pristupi Katerini Ivanovnoj.

- Katerina Ivanovna, - reče joj, - prošle je nedjelje vaš pokojni muž ispripovjedio meni sav svoj život i sve prilike... Vjerujte, da je o vama govorio sa zanosnim štovanjem. Od te večeri, kad sam ja doznao, kako je odan bio svima vama i kako je štovao i ljubio osobito vas, Katerina Ivanovna, uza svu svoju nesretnu slabost, od te smo se večeri sprijateljili... Dopustite mi dakle sada... da ja pomognem... i uzvratim mome pokojnom prijatelju. Evo vam... dvadeset rubalja, čini mi se, - a ako vam to može da pomogne, ja... u jednu riječ, - ja ću doći, svakako ću doći... možda ću doći već sutra... Zbogom!

I on iziđe hitro iz sobe, gurajući se što je brže mogao kroz svijet na stube, no u gomili se sukobi odjednom s Nikodimom Fomičem, koji je doznao za nezgodu i hoće lično da ureduje. Od one scene u uredu nisu se viđali, no Nikodim ga Fomič odmah poznade.

- A, vi ste? - zapita ga.

- Umro, - odgovori Raskoljnjikov. - Bio je tu doktor, bio je svećenik, sve je u redu. Nemojte jako uznemirivati bijednu ženu; i onako je sušičava. Obodrite ju, ako možete čime...! Ta vi ste dobar čovjek, znam ja... - dometne sa smiješkom, gledajući mu ravno u oči.

- Al ste se vi omastili krvlju! - primijeti Nikodim Fomič, kad je uz fenjer razabrao u Raskoljnjikova na prsluku nekoliko vlažnih mrlja.

- Jest, omastio sam se... ja sam sav u krvi! - reći će Raskoljnjikov nekako osobito, onda se osmiješi, klimne glavom i pođe niz stube.

Silazio je polako, bez hitnje, sav u groznici, i ne znajući to, sav zaokupljen jednim novim, beskrajnim čuvstvom bujnoga, snažnoga života, što ga je odjednom zapljusnuo. To je čuvstvo nalikovalo možda na osjećaj čovjeka, koji je osuđen na smrt, te mu odjednom, iznenada objavljuju, da je pomilovan. Nasred stepeništa stigne ga svećenik, koji se vraćao kući; Raskoljnjikov ga šuteći propusti pred sebe i pozdravi se s njim šuteći, poklonom. Ali kad je već silazio niz posljednje stepenice, začuje za sobom žurne korake. Netko ga dostiže. To je Poljenjka; trči za njim i zove ga:

- Slušajte! Slušajte!

Okrene joj se. Ona strči niz posljednje stube i stane tik preda nj, za stepenicu više njega. Mutna je svjetlost padala s dvorišta. Raskoljnjikov razabere mršavo, no milo lišce djevojčice, što mu se smješka i veselo ga gleda djetinjski. Dotrčala je s porukom, koja se i njoj samoj očigledno jako sviđala.

- Slušajte, kako se zovete vi? I još: gdje stanujete? - zapita ona žurno, zadihana.

Raskoljnjikov joj položio obadvije ruke na ramena, te ju je gledao s nekakvim uživanjem. Prijatno mu je gledati je, - a ni sam ne zna, zašto?

- A tko vas je poslao?

- Poslala me je sestrica Sonja, - odgovori djevojčica, još se veselije smješkajući.

- Ja sam i znao, da vas je poslala sestrica Sonja.

- I mama me je također poslala. Kad me je sestrica Sonja slala, pristupila je i mama i rekla: "Otrči brže, Poljenjka!"

- Volite li sestricu Sonju?

- Najviše je volim od svih! - izgovori Poljenjka nekako osobito odlučno, a smiješak joj se naglo uozbilji.

- A hoćete li mene voljeti?

Mjesto odgovora smotri on, kako mu se približava djevojčino lišce i punačke se usne naivno naprćile, da ga poljube. Ruke njene, tanke kao šibice, ogrle ga svom silom, glava joj klone na njegovo rame i djevojčica zaplače tiho, sve snažnije i snažnije prianjajući licem uz njega.

- Tate mi je jako žao! - progovori ona nakon časa, dižući zaplakano lišce i otirući rukama suze. - Same su nesreće započele sada, - dometne ona iznenada, s onim osobito ozbiljnim izrazom, što ga namjerice poprimaju djeca, kad hoće odjednom da govore kao "veliki".

- A tata vas je volio?

- On je najvolio Ljidočku, - nastavi ona jako ozbiljno i ne smješkajući se, sasvim onako, kako govore veliki, - volio ju je zato, što je mala, i još zato, što je bolesna, i vazda joj je donosio slatkiša, a nas je učio čitati, a mene gramatiku i vjeronauku, - dometne ona ponosito, - a mama nije ništa govorila, ali mi smo znali, da ona to voli, i tata je znao, a mama hoće da me uči francuski, jer meni je već vrijeme za naobrazbu.

- A znate li se moliti?

- Kako ne bi znali, znamo! Odavno već; ja se kao velika molim već sama za sebe, a Kolja se i Ljidočka mole zajedno s mamom na glas; najprije izmole "Bogorodicu", onda još jednu molitvu: "Bože prosti i blagoslovi sestricu Sonju", i onda još "Bože prosti i blagoslovi našega drugoga tatu", jer naš je stariji tata umro već, a ovo nam je drugi tata, a mi se i za njega molimo.

- Polječka, ja se zovem Rodion: pomolite se kadgod i za mene, "i za raba[37] Rodiona" - više ništa.

- Dokle god budem živjela, molit ću se za vas, - izgovori djevojčica vatreno, pa se opet nasmije, poleti k njemu i snažno ga ogrli iznova.

Raskoljnjikov joj rekne ime, dade joj svoju adresu i obrekne, da će se sutra svakako svratiti. Djevojčica ode, potpuno oduševljena njime. Bilo je jedanaest sati, kad je izišao na ulicu. Za pet minuta nađe se opet na mostu, na onom istom mjestu, s koga se maločas strmoglavila žena.

"Dosta je!" - izgovori on odlučno i svečano! - "dalje s tlapnjama, s varavim strašilima, s utvarama!... Postoji život! Zar ja ovo maločas nisam živio? Moj život nije ipak umro zajedno sa starom babom! Carstvo joj nebesko bilo, pa, - dosta je, majčice, vrijeme se smiriti! Sada je carstvo razbora i svjetlosti! I... volje, i snage... i da vidimo sada! Da se omjerimo sada!" priklopi on ponosno, kao da se obraća nekoj mračnoj sili i izaziva je. "A ja sam eno već voljan bio, da živim na aršinu prostora!"

"... Slab sam ja vrlo u ovaj čas, ali... čini se, sva je bolest minula. Ja sam i znao, da će proći, kad sam otoič krenuo od kuće. Zbilja: Počirikovljeva kuća, dotle ima nekoliko koračaja. Svakako ću k Razumihinu: da i nisu dva tri koraka... neka dobije okladu! Neka se i on obraduje, - zašto ne bi, neka!... Snage, snage treba, bez snage nećeš ništa postići; a snagu moraš stjecati opet snagom, eto, to oni baš ne znaju", - primetne ponosito i samosvjesno, te krene s mosta, jedva dižući noge. Ponos i samouvjerenost rasli u njem iz časa u čas; za jedan čas nije on više bio onaj čovjek, koji je bio još u prošlom času. A što se desilo tako osobito, što ga je prevratilo ovako? Ta ni sam nije znao; njemu se kao onomu, što se hvata za slamčicu, učinilo odjednom, da i on "može živjeti, da još postoji život, da nije umro njegov život zajedno sa starom babom." Možda je prebrzo donio zaključak, ali na to nije mislio.

"A ipak sam zamolio, da pomenu u molitvi raba Rodiona", - sine mu iznenada glavom.

- "No, to je... za svaki slučaj!" - dometne, pa se odmah i sam nasmije svojoj djetinjariji. Bio je izvanredno raspoložen.

Razumihina nađe lako; u Počinkovljevoj su kući već znali novoga stanara i pazikuća mu odmah pokaže, kamo da ode. Već s pola stuba razbirala se graja i živ razgovor velikoga društva. Vrata na stubištu bila su otvorena širom; čula se vika i prepiranje. Soba je u Razumihina bila povelika, a sabralo se petnaestak ljudi. Raskoljnjikov zastane u predsoblju. Tu se za pregradom dvije gazdaričine sluškinje zabavile oko dvaju velikih samovara, oko boca, tanjura i zdjela s kolačima i zakuskama, donesenim iz gazdaričine kuhinje. Raskoljnjikov pošalje po Razumihina, te on sav blažen dotrči. Na prvi se pogled vidjelo, da je jako mnogo pio, pa iako se Razumihin nikada nije napijao, sada se ipak na njemu malo primjećivalo.

- Slušaj, - požuri se Raskoljnjikov, - ja sam došao samo zato, da ti reknem, da si dobio okladu i da nitko ne zna, što mu se može desiti. Ali ući ne mogu; tako sam slab, da ću odmah pasti. Zdravo dakle i zbogom, a sutra mi dođi...

- Znaš što? Otpratit ću te kući! Kad već i sam govoriš, da si slab, onda...

- A gosti? Tko je taj kuštravi, što je baš zavirio ovamo?

- Taj? Bijes ga znao! Stričev znanac valjda, a možda je i sam došao... S njima ću ostaviti strica: on ti je nadasve dragocjen čovjek; šteta, što ne možeš sada da se upoznaš s njim. Uostalom, đavo ih odnio sve! Ne mare oni sada za mene, a i moram da se osvježim; u dobar si čas dakle, brate; još koji čas, pa bih se bio potukao, boga mi. Buncaju takve ludorije... Ti ni ne sanjaš, koliko može da nabunca čovjek! Uostalom, kako ne bi mogao sanjati? Zar ne buncamo i mi sami? Pa neka buncaju: neće bar buncati kasnije... Sjedni časak, dovest ću Zosimova.

Zosimov saleti Raskoljnjikova kao pomaman; na njemu se vidjela neka osobita radoznalost; lice mu se naglo razvedrilo.

- Odmah spavati, - odredi on, pošto je pregledao pacijenta, koliko je mogao, - a za noć da uzmete jednu stvarcu. Hoćete li uzeti? Ja sam još malo prije priredio... prašak jedan.

- Makar i dva, - odgovori Raskoljnjikov.

Odmah uzme prašak.

- Jako je dobro, što ćeš ga ti sam odvesti, - primijeti Zosimov Razumihinu; - što će sutra biti, to ćemo vidjeti, a danas nije nipošto zlo: znatna promjena od maločas. Dokle živiš, dotle učiš...

- Znaš li, što mi je upravo šapnuo Zosimov, kad smo izlazili? - izlane Razumihin, čim iziđoše na ulicu. - Neću ti, brate, sve baš kazati, jer oni su glupani. Zosimov mi je naredio, da s tobom brbljam putem i tebe navedem na brbljanje, a onda da mu sve pripovjedim, jer on je zamislio... da si ti... lud, ili da si blizu ludila. Eto vidiš! Prvo, ti si tri puta pametniji od njega, drugo, ako nisi pomjerio pameću, što i da haješ za to, što je njega spopala takva ludorija, a treće, taj se komad mesa, kome je struka - kirurgija, zaludio sada duševnim bolestima, što se pak tebe tiče, konačno ga je navratio današnji tvoj razgovor sa Zamjotovom.

- Je li ti Zamjotov ispripovijedao sve?

- Sve, i pravo je učinio. Razumio sam sada sve do u tančine, a i Zamjotov je sve razumio... No da, u jednu riječ, Rođa... stvar je u tom... Ja sam se sada nakitio malo... Ali to... ne mari... stvar je u tom, što se ta misao... razumiješ, zaista pomalja u njih... razumiješ? To jest, nitko od njih nije smio na glas da kaže, jer je najgadnija ludorija, a pogotovo kad su uhvatili onog ličioca, sve se je raspalo i ugasilo zauvijek. No zašto su glupi? Ja sam onoga Zamjotova malo istukao, - neka je među nama, brate; nemoj ni natuknuti, da znaš; ja sam opazio, da je on osjetljiv; bilo je to kod Lavize, - ali danas, danas je sve jasno. Glavno je taj Ilja Petrovič! On se je onda uhvatio za tvoju nesvjesticu u uredu, ali kasnije se i sam zastidio; ta ja znam...

Raskoljnjikov je požudno slušao. Razumihin se izbrbljao u pijanstvu.

- Ja sam se onda onesvijestio, jer je bila zapara, a zaudarala je uljena boja, - reče Raskoljnjikov.

- Još i objašnjava! Ta i nije samo boja: upala ti se spremala već mjesec dana; evo Zosimova tu! A kako je sada onaj deran utučen, ni ne sanjaš! "Nijesam vrijedan, veli, ni koliko mali prsti u toga čovjeka!" To jest, u tebe. U njega su, brate, gdjekada dobri osjećaji. No kako si mu očitao, očitao danas u "Kristalnom dvorcu", to ti je najviše savršenstvo! Ta ti si ga u prvi mah zaplašio toliko, da se tresao! Skoro si ga natjerao, da opet povjeruje u svu onu drsku besmislicu, a onda si mu odjednom - isplazio jezik: "Evo ti, veliš, što si započeo!" Zgažen je, uništen sada! Vještak si ti, boga mi, tako im i treba! Ej, nije mene bilo tamo! Nije sada mogao da te se načeka. I Porfirij bi da se upozna s tobom...

- A... i taj već... A zašto su me ubrojili među luđake?

- To jest, nisu među luđake. Ja sam se pred tobom, brate, čini mi se, suviše razbrbljao... Prenerazilo ga, vidiš, onomad, što tebe zanima samo ona jedna stvar; sada je jasno, za što te zanima, kad se znaju sve prilike... I kako te je to onda zbunilo i splelo se s bolešću... Ja sam se, brate, malo napio, ali u njega je, đavo ga znao, nekakva vlastita ideja... Ja ti velim: zaludio se duševnim bolestima. Ali ti pljuni na to...

Pošute obadvojica pola časa.

- Slušaj, Razumihine, - progovori Raskoljnjikov, - hoću da ti reknem istinu: ja sam upravo bio kod mrtvaca, umro je neki činovnik... dao sam tamo sve svoje novce... a osim toga, ljubilo me je maločas jedno biće, koje bi, da sam i ubio koga, također... u jednu riječ, vidio sam tamo još jedno biće... s ognjenim perom... uostalom, ja buncam koješta; jako sam slab, pridrži me... evo odmah stuba...

- Što ti je! Što ti je? - pitao ga je usplahireni Razumihin.

- Uglavi mi se malo vrti, ali o tom se ne radi, nego me je zaokupila sjeta, sjeta, kao žensku glavu... zaista! Pazi, što je to? Gledaj! Gledaj!

- Što je?

- Zar ne vidiš? Svjetlost u mojoj sobi, vidiš? Kroz pukotinu...

Stajali su već pred posljednjim stubama, do gazdaričinih vrata, i zbilja se je odozdo primjećivalo, da je u Raskoljnjikovljevoj sobici svjetlost.

- Čudno! Možda je Nastasja, - primijeti Razumihin.

- Nikada ona u to vrijeme ne dolazi u moju sobu, a i spava odavno, no... meni je svejedno! Zbogom!

- Što ti? Otpratit ću te, zajedno ćemo ući!

- Znam, da ćemo zajedno ući, ali bih ovdje da ti stisnem ruku i ovdje da se oprostim s tobom. No, ded ruku, zbogom! - Što je tebi, Rođa?

- Ništa... hajdemo... ti ćeš biti svjedok...

Stanu se penjati uz stube i Razumihinu sine glavom misao, da Zosimov možda i pravo veli. "Eh! Smeo sam ga svojom brbljarijom!" - promrmlja on u sebi. Odjednom začuju, kad su prilazili vratima, glasove u sobi.

- Ta što je to? - zavikne Razumihin.

Raskoljnjikov se prvi uhvati za vrata i otvori ih širom, otvori i stane na pragu kao ukopan.

Mati i sestra sjede mu u sobi i čekaju ga već sat i po. Kako je njih najmanje očekivao, i o njima najmanje mislio, premda mu je danas iznovice javljeno, da one kreću na put, putuju, i da za kratko vrijeme stižu? Cio sat i po sata nadmetale su se one ispitujući Nastasju, koja i sada još stoji pred njima, a već im je uspjelo ispripovijedati sve potankosti. Bješe im, da svisnu od straha, kad su čule, da je "danas pobjegao", bolestan, a kako se vidi iz pripovijedanja, svakako u bunilu! "Bože, što je s njime!" Zaplakale obadvije i pretrpjele ljutu muku za to sat i po čekanja.

Radostan, oduševljen klik dočeka Raskoljnjikova, kad se javio. Polete k njemu, a on stoji kao mrtav; nepodnošljiva, iznenadna spoznaja ošinu ga poput groma. Ni ruke mu se ne dižu, da ih ogrli: ne mogu. Mati i sestra ga stišću u zagrljaju. Ljube ga, smiju se, plaču... On zakorači korak, uzljulja se i svali se onesviješten na pod.

Uzbuna, zaplašeni uzvici, jecaji... Razumihin, koji je stajao na pragu, uleti u sobu, prihvati bolesnika svojim snažnim rukama i ovaj se za čas nađe na divanu.

- Nije ništa, nije ništa! - viče Razumihin materi i sestri, - to je nesvjestica, to je tričarija! Maločas je rekao doktor, da je njemu mnogo bolje, da je sasvim zdrav! Vode! Vode i... No, evo se već osvješćuje, no, evo se prenuo!

Uhvati Dunječku za ruku tako čvrsto, da joj je skoro uganuo ruku, i potegne je, neka vidi, da se nevo prenuo". I mati i sestra gledale su Razumihina kao Providnost, ganute i zahvalne; čude se već od Nastasje, kakav je njihovu Rođi za svega bolovanja bio taj "okretni mladić", kako ga je još te večeri, u intimnom razgovoru s Dunjom, nazvala sama Puljherija Aleksandrovna Raskoljnjikova.

TREĆI DIO
 

 

 

I

 

Raskoljnjikov se pridigne i sjedne na divanu.

Mahne slabo Razumihinu, neka se okani tih zbrkanih vatrenih riječi, što su mu potokom potekle, da utješi majku i sestru, pa ih uhvati obadvije za ruke i tako se šuteći zagledavao koja dva časa sad u ovu, sad u onu. Mati se uplaši njegova pogleda. Iz toga je pogleda sijalo snažno, čak bolno čuvstvo, ali je u isti mah bilo u njem nešto nepomično, čak nešto mahnito. Puljherija Aleksandrovna zaplače.

Avdotja je Romanovna bila blijeda, ruka joj je drhtala u bratovljevoj ruci.

- Odlazite kući... s njim, - izgovori on iskidanim glasom, pokazujući na Razumihina, - do sutra; sutra će sve... Jeste li odavno došle?

- Večeras, Rođa, - odgovori Puljherija Aleksandrovna, - vlak je strašno zakasnio. No ja sada ni za što ne odlazim od tebe, Rođa! Ja ću prenoćiti ovdje, kraj tebe...

- Ne mučite me! - reče on, i razdraženo mahne rukom.

- Ja ću ostati kod njega! - zavikne Razumihin, - i neću ga napustiti ni časa; do bijesa svi moji tamo, makar svisnuli od jeda! Tamo moj stric predsjedava.

- Kako da vam, kako da vam zahvalim, - započne Puljherija Aleksandrovna, stišćući opet Razumihinu ruke, ali Raskoljnjikov je prekine iznova.

- Ja ne mogu, ja ne mogu, - ponavljao je razdraženo; ne mučite me! Dosta je, odlazite... Ne mogu!

- Hajdemo, mama, bar iz sobe da iziđemo na čas, - šapne zaplašeno Dunja, - mi ga očigledno ubijamo.

- Ta zar da ga nakon tri godine dana ni ne pogledam, - zaplače Puljherija Aleksandrovna.

- Stanite, - zaustavi ih on opet, - vi me svi prekidate, a meni se misli brkaju... Jeste li bile s Lužinom?

- Nismo, Rođa, no on već zna, da smo doputovale. Ćule smo, Rođa, da je Petar Petrovič bio tako dobar, pa te je pohodio danas, - dometne Puljherija Aleksandrovna nešto plaho.

- Jest... bio je tako dobar... Dunja, ja sam otoič rekao Lužinu, da ću ga sjuriti niz stube, i otjerao sam ga do đavola...

- Rođa, što ti to! Valjda... ne veliš, - započne Puljherija Aleksandrovna zaplašeno, ali zastane, gledajući u Dunju.

Avdotja se Romanovna čvrsto zagledala u brata i čekala nastavak. O svađi im je već javila Nastasja, koliko je ona mogla da razumije i da im iskaže, pa ih je izmučila dvoumica i očekivanje.

- Dunja, - nastavi Raskoljnjikov s naporom, - ja ne želim taj brak; ti moraš dakle odmah sutra, čim se sastanete, odbiti Lužina, da se zauvijek izgubi.

- Bože moj! - zavikne Puljherija Aleksandrovna.

- Razmisli, brate, što govoriš! - započne Avdotja Romanovna žestoko, ali odmah se suspregne. - Ti sada nisi možda sabran, umoran si, - reče ona krotko.

- U bunilu? Nisam... Ti polaziš za Lužina zbog mene. A ja ne primam žrtvu. I zato mu za sutra napiši pismo... odbij ga... Ujutro mi daj, da pročitam, pa je kraj!

- Ne mogu ja to učiniti! - zavikne uvrijeđena djevojka. - Kakvim pravom...

- Dunječka, i ti si žestoka, okani se, sutra... Zar ne vidiš... - prestraši se mati i poleti k Dunji. - Ah, hajdemo, bolje je!

- Bunca on! - zavikne nakresani Razumihin. - Kako bi se inače i usudio! Sutra će mu ishlapiti sva ta ludorija... A danas ga je zaista istjerao. Tako je i bilo. No, a onaj se rasrdio... Istresao govoranciju, razmetao se svojim znanjem, pa otišao, podvio rep...

- Istina je dakle? - cikne Puljherija Aleksandrovna.

- Za sutra, brate, - reče Dunja sa žaljenjem. - Hajdemo, mama... Zbogom, Rođa!

- Čuješ, sestro - ponovi on za njom, a upeo posljednje sile, - ja nisam u bunilu; taj je brak podlost. Neka sam ja podlac, ali ti ne treba da budeš... bilo tko... makar ja i bio podlac, ali takvu sestru neću smatrati sestrom, ili ja, ili Lužin! Odlazite.

- Ta ti si poludio, nasilniče! - zarikne Razumihin.

No Raskoljnjikov nije više odgovarao, a možda i nije više imao snage, da odgovara. Legao na divan i potpuno se iznemogao okrenuo zidu. Avdotja Romanovna pogleda radoznalo Razumihina; crne joj se oči zablistaju; Razumihin zadršće pod tim pogledom. Puljherija je Aleksandrovna stajala preneražena.

- Ne mogu nipošto otići! - šapne ona Razumihinu skoro u očajanju. - Ja ću ostati ovdje, gdjegod... otpratite Dunju.

- I sve ćete pokvariti! - šapne i Razumihin, sav izvan sebe. - Hajdemo bar na stube! Nastasja, posvijetli nam! Kunem vam se, - nastavi on polušapatom, kad su već bili na stubama, - nedavno nas je skoro istukao, mene i doktora! Zamislite! Čak i doktora. A on se povukao da ga ne razbjesni i otišao; ja sam dalje ostao, da pripazim, ali on se obukao i izmaknuo. I sada će izmaći, ako ga budete dražili, obnoć, pa može još nešto učiniti sebi...

- Ah, šio vi govorite!

- A i ne može Avdotja Romanovna bez vas u sobu! Smislite, gdje vi stanujete! Žar vam taj podlac Petar Petrovič nije mogao najmiti stan... Uostalom, znate, ja sam pripit i zato sam... ispsovao; ne brinite...

- No ja ću njegovoj gazdarici, - prionula Puljherija Aleksandrovna, - namolit ću je, da meni i Dunji dade kakav kutić, kamo ćemo se noćas smjestiti. Ne mogu ja njega ostaviti ovako, ne mogu.

Dok su ovo govorili, stajali su u stubištu, na međustepeništu baš pred gazdaričinim vratima. Nastasja im svijetli s niže stepenice. Razumihin se neobično uzbudio. Još prije pola sata, kad je Raskoljnjikova pratio kući, bio je doduše suviše brbljav, pa je to i osjećao, ali sasvim bodar i skoro svjež, iako je te večeri ispio silno vino. Ali sadašnje mu stanje nalikuje na neki zanos, a u isti mah kao da mu je sve vino, što je ispio, udarilo opet u glavu naglo s dvostrukom snagom. Stoji s damama, uhvatio ih obadvije za ruke, pa ih nagovara i iznosi im razloge s čudnom iskrenošću, a da ih valjda bolje uvjeri, uz svaku im skoro riječ stiska ruke kao u tijesku, svom snagom, do boli, i guta očima Avdotju Romanovnu, nimalo se ne žacajući. One od boli trgaju gdjekad ruke iz njegove ogromne, košćate ručetine, ali on i ne zapaža, što je na stvari, nego ih još snažnije priteže k sebi. Da mu zapovjede, neka se odmah, njima za volju, strmoglavi niz stube, odmah bi ih poslušao, ne premišljajući i ne skanjujući se. Puljherija Aleksandrovna, uznemirena od misli na svoga Rođu, osjeća doduše, da je taj mladić jako ekscentričan i da joj prebolno stišće ruku, ali budući da je istovremeno providnost njena; to neće da vidi sve te ekscentrične pojedinosti. Ali uza svu isto takvu uzbuđenost, Avdotja je Romanovna, premda i nije strašljive naravi, u čudu i skoro u strahu susretala poglede bratova prijatelja, što gore kao oganj, i samo ono beskrajno povjerenje, što su joj ulile Nastasjine priče o tom čudnom čovjeku, suzdržava je, da mu ne pokuša izmaći i majku odvući sa sobom. Razumije ona i to, da sada i ne mogu više nikuda pobjeći od njega. No za desetak se časaka umiri prilično; u Razumihina je svojstvo, da odmah sve saopći, bio on u kakvom mu drago raspoloženju, pa tako svi odmah doznaju, s kim imadu posla.

- Ne možete gazdarici, to je najužasnija besmislica! - zavikne on, uvjeravajući Puljheriju Aleksandrovnu. - Sve ako ste mu mati, vi ćete ga razbjesniti, ako ostanete, a onda vrag zna, što će biti! Slušajte, što ću ja uraditi: sada će posjediti kod njega Nastasja, a ja ću vas otpratiti u vaš stan, jer sami ne možete ulicama; kod nas je u Peterburgu u tom... Ali do bijesa!... Onda ću od vas odmah trknuti amo i za četvrt ću vam sata, najpoštenija riječ, donijeti glas: kako mu je, spava li ili ne spava, i sve drugo. Onda ću, slušajte, onda ću časom u svoj stan, tamo su kod mene gosti, svi su pijani, povest ću Zosimova, - to je doktor, što ga liječi, on sjedi sada kod mene, nije pijan; taj nije pijan, taj se nikada ne opija! Dovući ću ga k Rođki i onda ću odmah k vama; za jedan ćete sat dobiti dakle o njemu dva izvještaja, - i od doktora, razumijete, od samog doktora; to nije ono, kao od mene! Ako bude zlo, kunem vam se, ja ću vas sam dovesti ovamo, a ako bude dobro, onda lezite, pa spavajte. A ja ću prenoćiti ovdje, u hodniku, neće me ni čuti, a Zosimovu ću narediti, da prenoći kod gazdarice, da bude pri ruci. No, što je sada bolje: vi ili doktor? Ta doktor je korisniji, korisniji. Hajdete dakle kući! A gazdarici ne možete; ja mogu, ali vi ne možete: neće vas pustiti, jer... jer je budala... Bit će zbog mene ljubomorna na Avdotju Romanovnu, a da znate, i na vas... No na Avdotju Romanovnu svakako. To je sasvim, sasvim neobična narav! Uostalom, i ja sam glupan... Do bijesa! Hajdemo! Vjerujete li vi meni ili ne vjerujete?

- Hajdemo, mama, - reče Avdotja Romanovna, - on će zacijelo učiniti, kako obećava. On je izbavio već brata, pa ako doktor bude zaista pristao, da ovdje prenoći, što ćeš bolje?

- Vi, eto... vi... mene razumijete, jer vi ste - anđeo! - klikne Razumihin u zanosu. - Hajdemo! Nastasja, odmah gore i sjedi tamo uz njega, pri svjetlosti; ja ću doći za četvrt sata...

Puljherija se Aleksandrovna nije doduše bila sasvim uvjerila, ali se nije više protivila. Razumihin ih uhvati obadvije pod ruku i potegne niz stube. Uostalom, i on ju je uznemirivao: "Okretan je doduše i dobar, no je li podoban izvršiti, što obećava? Ta u takvom je stanju!..."

- A, razumijem, vi mislite, da sam ja u takvom stanju! - Pogodivši njene misli, Razumihin ih prekine, koračajući svojim velikim koračetinama po pločniku, tako da su dame jedva mogle da ga stižu, ali on to nije ni primjećivao. - Gluparija! To jest... ja sam pijan kao batina, ali ne radi se o tom; nisam ja pijan od vina. Nego je meni udarilo u glavu, kad sam vas ugledao... Ali vrlo važno za mene! Ne obraćajte pažnje; ja buncam, ja nisam dostojan vas!... Ja vas nisam nimalo dostojan!... A čim vas otpratim, odmah ću ovdje na kanalu izliti na glavu dva kabla vode, pa gotova stvar... Da vi samo znate, kako vas ja obadvije ljubim! Nemojte se smijati ni srditi!... Na svakoga se srdite, ali na mene nemojte da se srdite! Ja sam njegov prijatelj, dakle sam i vaš prijatelj. Ja bih tako... Ja sam to i slutio... lanjske godine, bio je jedan takav trenutak... Uostalom, nisam nikako ni slutio, jer vi ste kao s neba spali. A ja neću možda noćas ni trenuti okom... Taj se Zosimov nedavno pobojao, neće li on pomjeriti pameću. Eto zato ga ne treba uzrujavati...

- Što vi to govorite! - uzvikne mati.

- Zar je sam doktor govorio tako? - zapita Avdotja Romanovna zaplašena.

- Govorio je, ali nije to ono, nije nipošto. Dao mu je i lijek, prašak, vidio sam, a vi ste onda baš došli... Eh!... Bolje bi bilo, da ste doputovali sutra! Dobro je, što smo otišli. A za sat će vas Zosimov izvijestiti o svemu. On nije ovako pijan! Neću onda ni ja biti pijan... A zašto sam se ovako nakresao? Zato, jer su me naveli na prepirku, prokletnici! Ta zakleo sam se, da se neću prepirati!... Melju oni sve koješta! Skoro sam se potukao! Ostavio sam tamo strica da predsjedava... Ne bi vjerovali: potpunu bezličnost iziskuju, to je njima najbitnije bivstvo! Da ne budeš, koji jesi, nego da što manje nalikuješ na samoga sebe! To oni smatraju najvišim napretkom. I bar da to lažu na svoj način, a ono...

- Slušajte! - prekine ga plaho Puljherija Aleksandrovna.

Ali to ga sama još raspali.

- Ta što vi mislite? - zavikne Razumihin još jačim glasom, - mislite li vi, da ja zbog toga ovako, jer oni lažu? Besmislica! Ja volim, kad lažu! Laganje je jedina čovječja privilegija koju nemaju drugi organizmi. Slaži, pa ćeš doprijeti do istine! Zato i jesam čovjek, jer lažem. Ni do koje istine nisu ljudi doprli, dok nisu ponajprije četrnaest puta slagali, a možda i sto i četrnaest puta. To je nekako i na čast, ali mi ne znamo ni da slažemo svojim mozgom! Laži ti meni, ali laži na svoj način, i ja ću te onda poljubiti. Slagati na svoj vlastiti način, to ti je skoro bolje od istine, od vazda jednake tuđe istine; u prvom si slučaju ti čovjek, a u drugom si samo ptica! Istina neće pobjeći, a život možeš utući; bilo je primjera. No a što ćemo sada? Svi mi, svi do jednoga, što se tiče nauke, naobrazbe, mišljenja, pronalazaka, ideala, želja, liberalizma, razbora, iskustva i svega, svega, svega, svega, svega, sjedimo još vazda u prvom pripravnom gimnazijskom razredu! Svidjelo nam se, da se s tuđom pameću promećemo, - navikli smo se! Je li istina? Govorim li istinu? - vikao je Razumihin, pa tresao i stiskao damama ruke. - Je li istina?

- O, bože moj, ja ne znam, - izgovori bijedna Puljherija Aleksandrovna.

- Istina je, istina... premda se ne slažem s vama u svemu, - dometne ozbiljno Avdotja Romanovna i odmah zatim cikne, jer joj je toliko do boli stisnuo sada ruku.

- Istina? Vi velite, da je istina? No, onda ste nakon toga vi... vi... - zavikne on u oduševljenju, - vi ste vrutak dobrote, čistoće, razuma i... savršenosti! Dajte mi ruku, dajte... i vi dajte svoju, hoću da vam poljubim ruke ovdje, odmah, klečeći!

I on klekne nasred pločnika, koji je u taj mah, na svu sreću, bio prazan.

- Okanite se, molim vas, što vi to radite? - zavikne Puljherija Aleksandrovna, strahovito usplahirena.

- Ustanite, ustanite! - nasmije se, uznemiri i Dunja.

- Ni za što, dok mi ne date ruke! Eto tako, dosta, ustao sam, hajdemo! Ja sam nesretan zvekan, ja nisam dostojan vas, i pijan sam, i stidim se... Nisam dostojan, da vas ljubim, no prignuti se pred vama, to je dužnost svakog, tkogod nije potpuni skot! Ja sam se i prignuo... Evo vašeg konačišta, i već samo zbog toga je imao pravo Rodion, što je nedavno istjerao vašega Petra Petroviča! Kako vas je smio smjestiti u ovako konačište? To je skandal! Znate li vi, koga ovamo puštaju? A vi ste eto zaručnica! Vi ste zaručnica, je li? No, onda vam ja nakon toga velim, da je vaš zaručnik podlac!

- Slušajte, gospodine Razumihine, vi zaboravljate... - započne Puljherija Aleksandrovna.

- Jest, jest, pravo velite, zaboravljam se, stid me je! - trgne se Razumihin, - no... no... vi se ne možete srditi na mene, što ja ovako govorim! Jer ja iskreno govorim, a ne poradi toga, što... hm! to bi bilo podlo, i u jednu riječ, ne poradi toga, što sam ja u vas... hm!... no, neka, ne treba, neću da reknem, zašto, ne smijem!... A mi smo svi ono otoič shvatili, čim je ušao, da to nije čovjek našega društva. Ne zato, što je došao nakovrčane kose od frizera, ne zato, što se brže stao razmetati svojom pameću, nego zato, jer je on njuškala i spekulant, jer je tvrdica i licemjer, a to se vidi... Vi mislite, da je on uman? Nije, on je glupan, glupan! No, zar je on vama par? O, bože moj! - Vidite, gospođo, - zastane on odjednom, penjući se već stubištem prema sobama, - oni su kod mene doduše svi pijani, ali su za to svi pošteni, pa ako mi i lažemo, jer ovo i ja lažem, ipak ćemo mi dolagati naposljetku do istine, jer svi smo na plemenitu putu, a Petar Petrovič... nije na plemenitu putu. Ja sam ih doduše maločas ispsovao na pasja kola, ali ja ih sve štujem; dapače i Zamjotova, ako baš i ne štujem, a ono bar ljubim, jer on je štene! Dapače i onoga skota Zosimova, jer je pošten i razumije posao... No dosta je, sve je rečeno i oprošteno. Oprošteno? Je li? No hajdemo! Znam ja taj hodnik, bivao sam tu; evo tu, u trećoj sobi, desio se skandal... No, gdje stanujete vi? Koji broj? Osam? Zaključajte se dakle preko noći, nikoga ne puštajte! Za četvrt ću se sata vratiti s viješću, a opet za po sata sa Zosimovom, vidjet ćete! Zbogom, ja hitim!

- Bože moj, Dunječka, što će to biti? - reče Puljherija Aleksandrovna, obraćajući se kćeri uzbunjena i zaplašena.

- Umirite se, mama, - odgovori Dunja, skidajući šešir i ogrtač; - sam nam je bog poslao toga gospodina, ma da dolazi pravo s neke pijanke. U njega se možemo pouzdati, ja vas uvjeravam. I sve, što je on već učinio bratu...

- Ah, Dunječka, bog bi ga znao, da li će on doći! I kako sam se ja mogla odlučiti, da ostavim Rođu!... Nisam ni sanjala, ni sanjala, da ću ga ovako zateći! Kako je bio surov, kao da nam nije rad...

Suze joj navru na oči.

- Nije, nije tako, mama. Vi niste razabrali, vi ste samo plakali. On je jako ubijen od teške bolesti, to je uzrok svemu.

- Ah, ta bolest! Nešto će se desiti, nešto će se desiti! I kako je govorio s tobom, Dunja, - reče mati, plaho zagledavajući kćeri u oči, da pročita sve, što misli, već napola utješena tim, što sama Dunja brani Rođu, a sigurno mu i oprašta. - Ja sam uvjerena, da će se on sutra sabrati, - dometne, ispitujući do kraja.

- A ja sam uvjerena, da će on i sutra govoriti isto ovako... o tom, - odreže Avdotja Romanovna.

To je bio naravno svršetak razgovora, budući da je to bila tema, o kojoj se Puljherija Aleksandrovna i suviše bojala sada razgovarati. Dunja priđe materi i poljubi je. Mati je šuteći zagrli. Onda sjedne, uzrujano očekujući, da se Razumihin vrati i uzme plaho pratiti pogledom kćerku, koja je skrstivši ruke, također u iščekivanju, počela hodati gore dolje po sobi, razmišljajući u sebi. To zamišljeno hodanje iz kuta u kut obična je navada Avdotje Romanovne, i mati se vazda bojala, da je u takvim trenucima trgne iz misli.

Razumihin je, razumije se, bio smiješan sa svojom nenadanom strašću, što je u pijanstvu planula prema Avdotji Romanovnoj; no mnogi bi mu, i da nije toga ekscentričnoga stanja njegova, oprostio možda, kad bi pogledao Avdotju Romanovnu, osobito sada, gdje se nujna i zamišljena, skrštenih ruku, ushodala po sobi. Avdotja je Romanovna vrlo lijepa, visoka, divna stasa, jaka, samouvjerena. To joj iskazuje svaka kretnja, a ipak to ne oduzima njezinim kretnjama ni mekoću ni draž. Licem nalikuje na brata, ali se može reći, da je krasotica. Kosa joj je tamnoplava, nešto svjetlija nego u brata, oči skoro crne, blistave, ponosite, a u isti mah gdjekada, časomice, neobično blage. Blijeda je, ali joj bljedoća nije bolesna i lice joj sija svježinom i zdravljem. Usta su joj nešto malena, a donja je usnica, svježa i rumena, malčice iskočila unaprijed s bradom, - jedina nepravilnost na tom prekrasnom licu, koja mu uostalom daje neku osobitu značajnost i kao neku bahatost. Lice joj je uvijek više ozbiljno nego veselo, te zamišljeno; ali, kako pristaje tom licu smiješak, kako mu pristaje smijeh, veseo, mlad, slobodan! Nije ni čudo, da je vatreni, iskreni, priprosti, čestiti, snažan kao div, pijani Razumihin, koji nikada nije vidio ništa nalik, od prvoga pogleda izgubio glavu. Usto mu je slučaj, kao namjerno, pokazao Dunju prvi put baš u prekrasnom času ljubavi i radosti pri sastanku s bratom. Vidio je onda kako joj je zadrhtala doljnja usna negodujući zbog drskih i nezahvalno-okrutnih bratovih naloga, - i nije mogao da se suspregne.

Rekao je uostalom istinu, kad se u pijanstvu izbrbljao na stubama, da će ekscentrična gazdarica Raskoljnjikovljeva, Praskovja Pavlovna, ljubomorna biti poradi njega, ne samo na Avdotju Romanovnu, nego možda i na samu Puljheriju Aleksandrovnu. Puljheriji Aleksandrovni ima doduše već četrdeset i tri godine, ali joj je lice još uvijek uščuvalo ostatke nekadašnje krasote, a i čini se ona mnogo mlađom, nego što je zbilja, kako to skoro svagda biva u žena, koje su do starosti očuvale vedar duh, svježinu dojmljivosti i časnu, čistu toplinu srca. Da usput reknemo: uščuvati sve to, jedino je sredstvo, da se ne izgubi krasota i u starosti. Kosa joj je već započela sijedjeti i rijediti se, sitne se vraske odavno navraskale oko očiju, obrazi upali i osušili se od brige i jada, a ipak je to lice krasno. To je slika i prilika Dunječkina lica, ali prije dvadeset godina, i bez ovakve donje usne, koja u nje ne iskakuje unaprijed. Puljherija je Aleksandrovna čuvstvena, ali ne do otužnosti, plaha je i popustljiva, ali samo donekle; mnogo može da dopusti, na mnogo može da pristane, dapače i na ono, što joj je protivno uvjerenju, no uvijek je postojala jedna linija časti, načela i krajnjih uvjerenja, preko koje je nikakve prilike ne bi mogle primorati da prekorači.

Upravo dvadeset časaka iza odlaska Razumihinova začuju se dva tiha, ali brza udarca u vrata; vratio se on.

- Neću da uđem, nemam kada! - požuri se on, kad su mu otvorili vrata. - Spava kao zaklan, divno, spokojno, i dao bog, da odspava deset sati. Kod njega je Nastasja; naredio sam joj, da ne odlazi, dok ne dođem. Sada ću dovući Zosimova, on će vam raportirati, a onda se pružite i vi; umorili ste se do zla boga, vidim...

I on otrči od njih uz hodnik.

- Okretan i... odan mladić! - klikne Puljherija Aleksandrovna izvanredno obradovana.

- Čovjek od oka, čini se! - odgovori Avdotja Romanovna s nekim žarom i opet se ushoda gore dolje po sobi.

Skoro nakon sata začuju se opet koraci u hodniku i opet kucanje u vrata. Njih su dvije čekale, vjerujući sada sasvim Razumihinovu obećanju: i zbilja mu je pošlo za rukom, da dovuče Zosimova. Zosimov je bio odmah pristao, da ode s gozbe i da pohodi Raskoljnjikova; ali damama je pošao preko volje i s velikim nepovjerenjem, jer se nije uzdao u pijanoga Razumihina. No samoljublje mu se odmah smiri, a čak mu bude i polaskamo, kad je razabrao, da su ga zaista očekivali kao proročište. Posjedi upravo deset časaka i sasvim mu uspije, da uvjeri i umiri Puljheriju Aleksandrovnu. Govorio je s neobičnim saučešćem, no suzdržljivo i nekako nasilu ozbiljno, sasvim kao liječnik od dvadeset i sedam godina na važnoj konzultaciji, nijednom riječju nije zastranio od stvari i nije odao ni najmanje želje, da s damama stupi u ličniji i bliži odnos. Kad je još pri dolasku primijetio, kako je zamamno krasna Avdotja Romanovna, odmah se potrudi, da je za cijeloga posjeta ne bi uopće ni primjećivao, te se obraćao jedino Puljheriji Aleksandrovnoj. Sve mu je to pružilo neobično nutarnje zadovoljstvo. O bolesniku je pak kazao, da je u ovaj čas, kako on sudi, u stanju, koje sasvim zadovoljava. A po njegovu opažanju toj su bolesti, osim lošega materijalnoga stanja i živovanja za posljednjih mjeseci, još i neki moralni uzroci, "ta je bolest, može se reći, proizvod mnogih zamršenih, moralnih i materijalnih dojmova, trzavica, strahovanja, briga, nekih ideja... i tako dalje". Kad je pak letimice opazio, da je Avdotja Romanovna počela osobito pozorno slušati, Zosimov se opširnije raspriča o toj temi. A na uzrujano i plaho pitanje Puljherije Aleksandrovne o tom "da ima tobože sumnje o ludilu", odgovori spokojnim i iskrenim smiješkom, da su razduhali njegove riječi; kod bolesnika se opaža doduše, da je nešto upiljio u glavu, što je nalik na monomaniju, - jer on se, Zosimov, sada bavi tom zanimljivom granom medicine, - ali treba se sjetiti, da je bolesnik skoro do današnjega dana bio u bunilu, i... i, naravno, dolazak svojte njegove okrijepit će ga, rastresti i spasonosno će djelovati na njega, - "ako se samo budu mogla izbjeći osobita nova uzbuđenja", dometne on važno. Onda ustane, uljudno se i prijazno pokloni, ispraćen blagosiljanjem, žarkom zahvalnošću, molbama i dapače ručicom Avdotje Romanovne, koju nije ni tražio, nego mu se sama pružila, te iziđe izvanredno zadovoljan svojim posjetom i još zadovoljniji samim sobom.

- A govorit ćemo sutra; legnite odmah svakako! - završi Razumihin, odlazeći sa Zosimovom. - Sutra ću vam doći s raportom, što god budem mogao ranije.

- Al je zamamljiva djevojčica Avdotja Romanovna! - primijeti Zosimov, kad iziđoše na ulicu, i skoro da se obliznuo.

- Zamamljiva! Ti veliš: zamamljiva! - zarikne Razumihin, nasrne na Zosimova i zgrabi ga za grlo. - Ako se ti ikada usudiš... Razumiješ li? Razumiješ? - viče on, trese ga za ovratnik i pritiskuje uza zid... Jesi čuo?

- Ta pusti me, pijani đavole! - brani se Zosimov.

A onda, kad ga je već ispustio, pogleda ga pozorno i odjednom prasne u smijeh. Razumihin je stajao pred njim, spuštenih ruku, namršten, u ozbiljnoj dvoumici.

- Razumije se, ja sam magarac, - progovori on, mračan kao oblak, - ali... i ti si također.

- Ja, brate, nisam nipošto. Ja o glupostima ne maštam. Krenu šuteći, a tek kad su se približili Raskoljnjikovljevu stanu, prekine šutnju Razumihin, silno zabrinut.

- Slušaj, - reče on Zosimovu, - ti si momak od oka, ali ti si, uz sva tvoja loša svojstva, još i ženskar, znam ja, i to prljav ženskar. Ti si nervozna, slaba ništarija, ti si zvekast, ugojio si se i ničega ne možeš da se odrekneš, - a to ja zovem prljavštinom, jer do prljavštine baš i dovodi. Ti si tako omekoputio te ja, priznajem, nikako ne razumijem, kako uza sve to možeš da budeš dobar i dapače požrtvovan liječnik. Na perinama on spava (doktor)! a po noći ustaje zbog bolesnika! Za tri godine nećeš više ustajati zbog bolesnika... Ali dođavola, ne radi se o tom, nego o ovom; ti ćeš danas noćiti u gazdaričinu stanu (teškom sam je mukom nagovorio!), a ja u kuhinji; eto vam prilike, da se bliže upoznate! Nije ono, što ti misliš! Nema onome ni traga, brate...

- Pa ja i ne mislim.

- Tu ti je, brate, stidljivost, šutljivost, plahost, ljuta nevinost, a uza sve to - uzdasi, i topi se kao vosak, topi se! Izbavi me od nje, tako ti svih vragova na svijetu! Prezamamna!... do neba ću ti zahvaliti.

Zosimov prasne u još slađi smijeh.

- Što te je spopalo! Šta će mi ona?

- Ja te uvjeravam: nije teška muka; smućkaj štogod i govori, samo sjedi kraj nje i govori. Ti si uza to i doktor, pa je uzmi liječiti od nečega. Kunem ti se, nećeš se pokajati. Kod nje se nalazi glasovir i ti znaš, da ja malko drndam; znam jednu pjesmicu, rusku, pravu: "Suze ću žarke roniti"... Ona voli prave pjesme, - no pa od pjesme je i započelo; a ti si na glasoviru virtuoz, majstor, Rubinstein... Uvjeravam te, nećeš se pokajati!

- Pa jesi li ti njoj naobećavao koješta, što li? Napismeno? Obećao joj možda, da ćeš je uzeti...

- Ništa, ništa, ništa od svega toga! A i nije ona nipošto takva; njoj je Čebarov...

- No pa okani je se!

- Ta ne mogu je samo tako ostaviti!

- Zašto ne možeš?

- Nekako ne mogu, pa eto! Ima tu neki zamamljivi razlog.

- Pa zašto si je zamamljivao?

- Nisam ja nju nikako zamamljivao, nego sam možda ja sam zamamljen, po gluposti svojoj, a njoj će svejedno biti, bio ja ili ti, samo neka tkogod sjedi do nje i uzdiše. Tu ti je, brate... Ne mogu da ti to iskažem, tu ti je, - no, ti eto znaš dobro matematiku, i sada se još baviš njome, znam... počni ti dakle njoj nizati integralni račun, tako mi boga, ne šalim se, ozbiljno govorim, svejedno će joj biti sasvim: ona će te gledati i uzdisat će, i tako godinu dana bez prestanka. Ja sam joj među inim govorio tako dugo, dva dana redom, o pruskoj gospodskoj palači, (jer o čemu bih i govorio s njom!) - a ona je samo uzdisala i topila se! Samo da joj nisi ni pisnuo o ljubavi, - plaha je, odmah trne, - ali se pričinjaj, da se ne možeš otrgnuti od nje, - pa je dosta. Strahovito udobno, sasvim kao kod kuće: čitaj, sjedi, lezi, piši... I poljubiti je smiješ, samo oprezno...

- Pa što će mi ona?

- Eh, ne mogu nikako da ti objasnim! Vidiš: vas ste dvoje kao stvoreni jedno za drugo! I prije sam ja mislio na tebe... Ta ti ćeš i završiti ovako! Zar ti dakle nije svejedno: bilo prije ili kasnije? Tu ti je, brate, takvo perinsko načelo, - eh, pa i nije samo perinsko! Tu te privlači; tu je konac svijeta, sidro, tiho pristanište, pupak zemljin, osnova svijeta na tri ribe, esencija palačinki, masnih pašteta, večernjeg samovara, tihih uzdisaja i toplih dušanki, ugrijanog ležaja, - no, kao da si već umro, a onamo si još živ, obadvije slasti u jedan mah! Ali dođavola, ja sam ti se, brate, zabrbljao, vrijeme je snu! Slušaj: ja se noću budim, pa ću mu otići, da ga pogledam. Ali ništa, ludorija, sve je dobro. Nemoj se jako uznemirivati, a ako hoćeš, zađi i ti koji put. A čim primijetiš išta, buncanje na primjer, ili vrućicu, ili štogod, odmah me probudi. Uostalom, ne može biti...

 

 

 

II

 

Zabrinut i ozbiljan probudi se Razumihin sutradan u osam sati. Mnogo mu se novih i neočekivanih dvoumica javilo toga jutra. Nije ni mislio prije, da će se ovako produbiti. Sjećao se do posljednje sitnice svega jučerašnjeg, te je shvaćao, da mu se desilo nešto, što nije svakidašnje, da je primio u sebe dojam, koji mu dosad nije bio poznat i nimalo ne nalikuje na sve pređašnje. U isti mu je mah jasno bilo u svijesti, da je ta sanjarija, što mu se razbuktala u glavi, do krajnosti neostvariva, - tako neostvariva, te se dapače zastidio i brže prešao na druge, svakidašnje brige i dvoumice, što su mu ostale u nasljedstvo od "prokletog jučerašnjeg dana".

Najstrašnije mu je sjećanje, kako se jučer pokazao "niskim i gadnim", ne samo zato, što je bio pijan, nego zato, što se okoristio djevojčinim položajem, te u glupoj brzopletoj ljubomornosti grdio njena vjerenika, a onamo niti zna njihov odnos i obveze, niti zna čestito samog čovjeka. A i kakvo ima pravo, da sudi o njem tako brzo i prenagljeno! I tko ga je zvao da bude sudac! I zar bi se ovakvo biće, kao Avdotja Romanovna, podavala za novce nevrijednu čovjeku! Ima dakle i u njega nešto što vrijedi. Konačište! A otkud mu bješe zaista i znati, da je to takvo konačište? Ta on sprema stan... pi, kako je sve to nisko! I kakvo mu je opravdanje, što je bio pijan? Glup izgovor, koji ga ponizuje još gore! U vinu je istina, a istina je eto sva i izrečena, "to jest, izrečena je sva prljavština zavidljivog, grubog srca njegova!" I zar on, Razumihin, smije iole i da sanja o tom? Tko je on u upoređenju s djevojkom, - on, pijani vikač, jučerašnji hvalisavac? "Zar može da bude takve cinične i smiješne uporedbe?" Razumihin pocrveni očajno od te misli i iznenada mu, kao navlaš, baš u taj tren, jasno padne na pamet, kako je jučer stajao na stubama i govorio njima, da će gazdarica zbog njega biti ljubomorna na Avdotju Romanovnu... To je već bilo nesnošljivo. Razmahne se svom silom, te tresne pesnicom po kuhinjskom ognjištu, ozlijedi ruku i izbije jednu opeku.

"Naravno, - progunđa on u sebi nakon časa, s nekim čuvstvom samoponiženja, - naravno, sve se te gadarije ne mogu više nikada uljepšati ni zbrisati... ne vrijedi dakle ni misliti na to, nego se treba šuteći javiti i... izvršiti svoje dužnosti... također šuteći i... ne moliti za oproštenje, i ništa ne govoriti, i... i sada je naravno sve već propalo!"

A ipak, kad se oblačio, ogleda svoju odjeću brižnije, nego što običava. Drugih haljina i nema, a da ih i ima, ne bi ih možda obukao, - "baš ih navlaš ne bih obukao". Ali opet ne smije nikako ostati cinik i prljav musavac: nema prava, da vrijeđa drugima čuvstva, pogotovo kad im je potreban i sami ga zovu k sebi. Očetka on odjeću brižno. Rublje je pak uvijek prilično na njem; u tom on vazda pazi na čistoću.

Umije se toga jutra pomno, - u Nastasje se našao sapun, - opere kosu, vrat i osobito ruke. A kad iskrsne pitanje: bi li obrijao četine ili ne bi (Praskovja je Pavlovna imala krasnih britava, što su joj ostale iza pokojnoga gospodina Zarnjicyna), bude to pitanje riješeno niječno i dapače u bijesu. "Neka ostane ovako! Još bi pomislite, da sam se obrijao zbog... svakako bi pomislite! Ni za što na svijetu!"

"I... i glavno je, tako je grub, prljav, vladanje mu je krčmansko, i... i recimo, da je i on, bar nešto, ali ipak čestit čovjek... no, čemu da se ponosi tim, što je čestit čovjek? Svaki treba da bude čestit čovjek i usto što čistiji i... i ipak (sjeća se) bilo je i u njega takvih poslova... nisu baš nepošteni, ali ipak...! A kakvih je zamisli bivalo! Hm!... i da sve to poredi s Avdotjom Romanovnom. Ali dođavola! Pa neka! Baš i hoću da budem tako prljav, musav, krčmanski, pljunem ja na to! Još i gore hoću!..."

U takvim ga monolozima zatekne Zosimov, koji je prenočio u gostinjskoj sobi Praskovje Pavlovne.

Ide on kući i na odlasku bi da pogleda bolesnika. Razumihin mu javi, da spava kao mrtav. Zosimov naredi, da ga ne budi, dok se sam ne prene. A on obeća, da će se vratiti u jedanaest sati.

- Ako samo bude kod kuće, - priklopi on. - Ih, dođavola! Nisi svome bolesniku gospodar, pa ded ga onda liječi! Znaš li, hoće li on k njima, ili će one doći amo?

- One će doći, mislim, - odgovori Razumihin, koji je razumio, zašto ga pita, - i razgovarat će, razumije se, o svojim obiteljskim stvarima. Ja ću otići. Ti kao doktor imaš veće pravo od mene.

- Nisam ja ispovjednik, doći ću i otići ću; imam dosta posla i bez njih.

- Neprilično mi je jedno, - prekine ga Razumihin namršten, - jučer sam ja njemu u pijanstvu nabrbljao putem svakakvih gluposti... svakakvih... među ostalim i to, da se ti bojiš, nije li on... sklon ludilu...

- Ti si to izbrbljao i damama.

- Znam, da je glupo! Volja te, bij me! A zaista, jesi li ti čvrsto vjerovao u to?

- Te je besmislica, velim ti; kakvo čvrsto uvjerenje! Sam si ga opisao, da je monoman, kad si me doveo k njemu... No, a jučer smo ga još podjarili, to jest; ti onim pripovijedanjem... o ličiocu, krasan razgovor, jer on je od toga možda i pomjerio pameću. Da sam ja točno znao, što se onda desilo u uredu i da ga je tamo neki gad onom sumnjom... uvrijedio, hm... ne bih ja bio jučer dopustio takav razgovor. Ta ovakvi monomani stvaraju od kapi ocean, a bajku vide na javi... Koliko se ja sjećam iz tog jučerašnjeg prlčanja Zamjotovljeva, meni je jasno pola stvari. Ali što! Ja znam slučaj, kako jedan hipohondar od četrdeset godina nije mogao da podnese, što mu se svaki dan za stolom podruguje deran od osam godina, pa ga je zaklao! A tu, on sav u dronjcima, bezobraznik kvartski, bolest u začetku, i takva sumnja! I to bijesnom hipohondru. Uz takvu ljutu, neiskazanu taštinu! Od toga ti je možda i buknula sva bolest! Ali dođavola! Zbilja, taj je Zamjotov zaista mio momčić, samo, hm!... nije to morao pripovijedati jučer. Brbljavac je strahoviti.

- Pa kome je pripovjedio! Meni i tebi.

- I Porfiriju.

- A što onda, ako je pripovjedio Porfiriju?

- Zbilja, možeš li ti što utjecati na te, majku i sestru? Morale bi danas opreznije s njim...

- A što je on tako na toga Lužina? Čovjek ima novaca, njoj nije, čini se, mrzak... a one nemaju ni prebijene pare? A?

- A što ispituješ? - uzvikne Razumihin razdražen, - Otkud bih ja znao, imaju li ili nemaju? Zapitaj sam, možda ćeš doznati...

- Pi, kako si ti gdjekada glup! Još si ti mamuran od jučer... Do viđenja; zahvali tvojoj Praskovji Pavlovni u moje ime za noćište. Zaključala se, na moje dobro jutro kroz vrata nije ni odgovorila, a ustala je u sedam sati, samovar joj je kroz hodnik donesen iz kuhinje... Nisam bio udostojen, da joj gledam lice...

Upravo u devet sati dođe Razumihin u Bakaljejevljevo svratište. Dame su ga već odavno iščekivale u histeričnom nestrpljenju. Ustale su u sedam sati ili još ranije. On uđe mračan kao noć, nespretno im se pokloni i odmah se rasrdi zbog toga, razumije se, u sebi. Ali se preračunao: Puljherija mu Aleksandrovna odmah poleti, uhvati ga za obadvije ruke i skoro ih poljubi. On pogleda plaho Avdotju Romanovnu, ali i na tom je uznošljivom licu bila u taj čas tolika zahvalnost i prijateljstvo, takvo potpuno i neočekivano štovanje (mjesto tobožnjih podrugljivih pogleda i nehotičnog, loše prikrivanoga prezira), te bi mu bilo baš i lakše, da su ga dočekali pogrdama, jer ovo ga zbuni i suviše. Na svu sreću, tema je za razgovor bila spremna i on se je brže prihvati.

Kad je Puljherija Aleksandrovna čula, da se "još nije budio", no "sve je jako dobro", reče, da je i bolje tako, "jer ona jako, jako, jako želi, da se najprije razgovori". Slijedilo je pitanje o čaju i poziv, da pije s njima: one nisu još ni same pile, nego su čekale Razumihina. Avdotja Romanovna zazvoni, te se na taj zov javi prljav odrpanac. Naruče čaj i naposljetku bude im serviran, ali tako prljavo i neprilično, da se dame zastidješe. Razumihin žestoko opsuje takav stan, ali se onda sjeti Lužina, zašuti, zbuni se i silno obraduje, kad se napokon stadoše redati bez prekida pitanja Puljherije Aleksandrovne.

Odgovarajući na pitanja govorio je tri četvrti sata, neprestano prekidan i zapitkivan, te im ispripovijeda sve glavnije i važnije zgode, što ih je znao iz posljednje godine života Rodiona Romanoviča, a na koncu im opširno opriča i njegovu bolest. Mnogo uostalom ispusti, a i morao je ispustiti, među ostalim i onaj prizor na redarstvu sa svim posljedicama. Njegovo pripovijedanje su slušale požudno, ali kad je pomislio, da je već završio i zadovoljio slušateljice, pokaza se, da po njihovu sudu nije zapravo još ni počeo.

- Recite mi, recite mi, što mislite vi... ah, oprostite, još ne znam vaše ime, - užurbala se Puljherija Aleksandrovna.

- Dmitrij Prokofjič.

- Ja bih dakle, Dmitriju Prokofjiču, jako, jako željela da znam... kako on uopće... sada posmatra stvari, to jest, da me razumijete, kako bih vam kazala, to jest, da bolje reknem: što on voli, što ne voli? Je li on vazda ovako razdražljiv? Kakve su mu želje i, da tako reknem, maštanja, ako se može kazati? Što ga se evo baš sada doima osobito? U jednu riječ, ja bih voljela...

- Ah, mama, zar se može na sve to odgovoriti ovako najedanput! - primijeti Dunja.

- Ah, bože moj, ta ja nisam ni sanjala, ni sanjala, Dmitriju Prokofjiču, da ću ga zateći ovakva.

- To je sasvim prirodno, - odgovori Dmitrij Prokofjič. - Ja nemam matere, a stric mi svake godine dolazi ovamo i skoro me svaki put ne pozna, čak ni po vanjštini, a razuman je čovjek; no, a za tri godine, kako niste skupa, mnogo je vode proteklo. Pa i što bih vam rekao? Poznajem Rodiona godinu i po: mrzovoljan je, mrk, uznošljiv, ponosit; u posljednje je vrijeme (a možda je i davno prije bio) nepovjerljiv i hipohondar. Velikodušan je i dobar. Čuvstva svoja ne voli iskazivati, te mu je draže da bude surov, nego da riječima iskaže, što mu je na srcu. Ali gdjekada nije nipošto hipohondar, nego naprosto hladan i bešćutan do nečovječnosti, kao da se u njemu redom odmjenjuju dva oprečna karaktera. Strahovito je gdjekada nerazgovorljiv! Sve nema kada, svi mu smetaju, a onamo on leži, ništa ne radi. Nije podrugljiv, ali to nije zato, što ne bi bio dosjetljiv, nego kao da nema vremena za takve trice. Ne sluša do kraja, što mu se govori. Nikada se ne zanima za ono, za što se u taj čas zanimaju drugi. Strašno visoko cijeni sebe i, čini se, kao da ima donekle pravo na to. No, što još?... Čini mi se, vaš će dolazak djelovati spasonosno na njega.

- Ah, dao bog! - klikne Puljherija Aleksandrovna, izmučena time, što je Razumihin ispričao o njenu Rođi.

A Razumihin pogleda naposljetku hrabrije Avdotju Romanovnu. Često ju je pogledavao za razgovora, ali letimično, samo na trenutak, i opet odvraćao pogled. Avdotja Romanovna čas sjedala za sto i pozorno slušala, čas ustajala i opet počinjala po svom običaju hodati iz ugla u ugao, skrštenih ruku, stisnutih usnica, te porijetko zapitkivala, ne prekidajući hoda, zamišljena. I ona je imala običaj, da ne sluša do kraja, što joj se govori. Odjevena je u neku zagasitu haljinu od lake materije, a oko vrata joj je bijeli prozirni šal. Po mnogim znacima, Razumihin je odmah primijetio, da je stanje obiju žena vrlo bijedno. Da je Avdotja Romanovna odjevena kao kraljica, ne bi se valjda ništa bojao; ali sada možda baš zato što je ovako siromaški odjevena i što je vidio cijelo to jadno stanje, zaokupi mu srce strah i on se stane bojati za svaku svoju riječ, za svaku kretnju; ni onako se nije uzdao u sebe, a to mu je bilo pogotovu na nepriliku.

- Vi ste nam mnogo zanimljivih stvari pripovjedili o bratovu karakteru i... pripovjedili ste ih nepristrano. To je dobro; ja sam mislila, da vi zamirete pred njim, - primijeti sa smiješkom Avdotja Romanovna. - Čini se, a bit će jamačno, da se tu radi o nekoj ženi, - dometne ona u dvoumici.

- Ja to nisam govorio, uostalom, možda imate i u tom pravo, samo...

- Što?

- Ta on ne ljubi nikoga; možda i neće nikoga zavoljeti, - odbrusi Razumihin.

- To jest, nije kadar zavoljeti?

- A znate, Avdotja Romanovna, i vi ste silno nalik na brata, dapače u svemu! - istrese on odjednom, nenadno za sebe sama, no odmah se sjeti, što joj je upravo rekao o bratu, te se zacrveni kao rak i sav se zbuni.

Avdotja se Romanovna morade nasmijati, gledajući ga.

- Što se tiče Rođe, varate se valjda obadvoje, - prihvati riječ Puljherija Aleksandrovna, nešto pogođena. - Ja ne govorim o ovom, što je sada, Dunja. Ono, što piše Petar Petrovič u ovom pisma... i što smo mislile ja i ti, - možda nije istina, ali vi ne bi mogli ni zamisliti, Dmitriju Prokofjiču, kako je on fantastičan, i kako bih rekla, hirovit. Nikada se nisam mogla uzdati u njegov karakter, ni onda, kad mu je bilo istom petnaest godina. Ja sam uvjerena, da bi on i sada mogao odjednom učiniti štogod od sebe, što ne bi nikada nitko ni zamislio da učini... Evo odmah ovo: znate li vi, kako je on mene prije godinu i po prenerazio, uzrujao i skoro sasvim ubio, kad je bio naumio, da uzme onu, kako se zove, - kćer te Zarnjicyne, gazdarice svoje?

- Znate li vi što pobliže o toj stvari? - zapita Avdotja Romanovna.

- Vi mislite, - nastavi Puljherija Aleksandrovna raspaljena, - da bi njega suzdržale tada moje suze, moje molbe, moja bolest, moja smrt, možda od jada, naša siromaština? Mirne bi duše prekoračio sve te zapreke. A zar on, zar nas on ne voli?

- O toj stvari nije on sam nikada ništa govorio meni, - odgovori Razumihin oprezno, - no ja sam štošta čuo od same gospođe Zarnjicyne, koja također nije baš, na svoj način, govorljiva, a što sam čuo, to je nekako zaista neobično.

- A što ste, što ste čuli? - zapitaju u isti mah obadvije...

- Ta baš ništa, što bi bilo osobito. Doznao sam samo, da ni samoj gospođi Zarnjicynoj nije bio jako po volji taj brak, koji je već bio uglavljen i do koga nije došlo samo zbog smrti zaručnice... Osim toga, vele, nije zaručnica bila nikako lijepa, to jest, kažu, da je bila i ružna... i tako bolesna, i... i čudna, uostalom, čini se, da je imala neke vrline. Svakako je imala valjda neke vrline; inače se ništa ne bi moglo razumjeti... Ni miraza nije imala, ali on ne bi ni računao na miraz... U takvoj je stvari uopće teško suditi.

- Ja sam uvjerena, da je bila valjana djevojka, - primijeti kratko Avdotja Romanovna.

- Bog mi oprostio, a ja sam se onda ipak poradovala njenoj smrti, premda i ne znam, tko bi od njih upropastio koga: on nju, ili ona njega? - završi Puljherija Aleksandrovna; onda započne opet ispitivati o jučerašnjoj sceni između Rođe i Lužina, oprezno, zapinjući i neprestano pogledavajući Dunju, što je ovoj očigledno bilo vrlo neprijatno.

Ta je zgoda, vidi se, uznemiruje gore od svega, tako da se straši i trese. Razumihin joj ispripovijeda sve iznovice, potanko, ali sada dometne i svoj sud: on okrivi otvoreno Raskoljnjikova, da je namjerice uvrijedio Petra Petroviča, pa ga je sada jako malo ispričavao bolešću.

- To je on smislio još prije bolesti, - priklopi.

- I ja mislim tako, - reče Puljherija Aleksandrovna utučena.

Ali je iznenadi jako, što Razumihin o Petru Petroviču govori sada ovako oprezno i dapače kao s nekim štovanjem, iznenadi to i Avdotju Romanovnu.

- Što vi sudite dakle o Petru Petroviču? - nije se mogla suzdržati Puljherija Aleksandrovna, da ne zapita.

- O budućem mužu vaše kćeri ne mogu ja suditi drugačije, - odgovori Razumihin odlučno i vatreno, - i ne velim to samo iz uobičajene uljudnosti, nego zato... zato... no, već i zato, što je Avdotja Romanovna izvoljela sama, dobrovoljno, odabrati toga čovjeka. A jučer sam ja njega ružio zato, jer sam bio trešten pijan i još... lud, jest, lud, pomjerio pameću, sasvim... i danas se stidim!...

Pocrveni i zašuti. Avdotja Romanovna plane ali ne prekine šutnju. Od onoga časa, kako su započeli o Lužinu, nije ona progovorila ni riječi.

A međutim je Puljherija Aleksandrovna očevidno u neprilici, kad je ona ne pomaže. Naposljetku će reći, vazda zapinjući i neprestano pogledavajući kćer, da je sada silno zabrinjava jedna stvar.

- Vidite, Dmitriju Prokofjiču, - započne. - Ja ću sasvim iskrena da budem s Dmitrijem Prokofjičem, Dunječka?

- Pa naravno, mama, - odobri joj Avdotja Romanovna.

- Evo, što je, - požuri se ona, kao da se breme svalilo s nje, što smije da kazuje svoj jad. - Jutros smo vrlo rano dobile od Petra Petroviča pismo, kao odgovor na našu jučerašnju vijest o dolasku. Vidite, jučer nas je trebao dočekati na kolodvoru kako je i obećao. Mjesto toga je došao na kolodvor, da nas dočeka, nekakav lakaj, s adresom ovog konačišta i da nam pokaže put, a Petar Petrovič nam poručio, da će ovamo doći danas izjutra. Mjesto toga nam je stigao jutros od njega evo ovaj list... Najbolje, da ga sami pročitate; tu ima jedna točka, koja me jako uznemiruje... odmah ćete vidjeti, kakva je to točka, i... recite mi iskreno mišljenje svoje, Dmitriju Prokofjiču! Vi znate bolje od svih karakter Rođin i bolje od svih možete da posavjetujete. Velim vam unaprijed, da je Dunječka sve već odlučila, od prvog maha, ali ja, ja još ne znam, kako bih postupila i... i sve sam čekala vas.

Razumihin rasklopi list, obilježen jučerašnjim datumom, i pročita ovo:

 

Milostiva gospođo,

Puljherija Aleksandrovna, čast mi je izvijestiti vas, da sam nenadano bio spriječen, te vas nisam mogao dočekati na peronu, nego sam vam zato poslao jako spretna čovjeka. Isto tako neću imati časti ni sutra ujutro, da se sastanem s vama, poradi neodgodivih posala kod senata i kako ne bih smetao vašem rodbinskom sastanku s vašim sinom, a Avdotji Romanovni s bratom. Bit će mi pako čast, da vas pohodim i da vas pozdravim u vašem stanu istom sutra, točno u osam sati poslije podne, pri čemu se usuđujem priklopiti uvjerljivu i usto nepopustljivu molbu svoju, da našem zajedničkom sastanku ne bi prisustvovao Rodion Romanovič, pošto je on mene nečuveno i neuljudno uvrijedio pri mom posjetu, kad je bio bolestan, a osim toga mi je potrebno, objasniti se s vama potanko zbog neke stvari, o kojoj bih želio da doznam vaše vlastito tumačenje. Čast mi je uza to izvijestiti unaprijed, da ću ja, ako bih, protivno svojoj molbi, sreo tamo Rodiona Romanoviča, biti prisiljen, da se odmah udaljim, te onda krivite sami sebe. Pišem to, držeći na umu, da je Rodion Romanovič, koji se pri mome posjetu činio onako bolesnim, nakon dva sata odjednom ozdravio, te kad je krenuo od kuće, može doći i k vama. Uvjerio sam se pak o tom vlastitim očima, u stanu jednog pijanca, koga su pregazili konji, te je od toga umro, a njegovoj je kćeri, djevojci nevaljala vladanja, dao on jučer do dva deset i pet rubalja, pod izlikom, da je za sahranu, što je mene jako začudilo, jer znam, s kolikom ste mukom skupili tu svotu. Preporučujući se poštovanoj Avdotji Romanovni, molim, da izvolite primiti uvjerenje štovanja i odanosti

Vašeg pokornog sluge
P. Lužina."

 

- Što bi sada uradila, Dmitriju Prokofjiču? - zapita Puljherija Aleksandrovna, skoro plačući. - Ta kako bih ja Rođi rekla, neka ne dolazi? Juče je svom silom navalio, da odbijemo Petra Petroviča, a sada nam se zabranjuje, da njega samoga ne smijemo primiti! Ali on će baš navlaš doći, dok dozna, i... što će onda biti?

- Postupite onako, kako je odlučila Avdotja Romanovna, - odgovori Razumihin mirno i odmah.

- Ah, bože moj! Ona veli... Bog zna, što ona govori, a ne objašnjava mi cilja! Ona veli, da će biti bolje, to jest, ne bolje, nego svakako treba da bude, da Rođa baš naročito danas dođe u osam sati i da se oni svakako sastanu... A ja mu nisam kanila ni pismo pokazivati, nego nekako lukavo udesiti, uz vašu pomoć, da ne dođe... jer on je jako lakosrd... A i ništa ne znam o tom, kakav je to pijanac umro, i kakva je to kći, i kako je mogao toj kćeri dati posljednje svoje novce... što...

- Što ste ih s teškom mukom skucali, mama, - dometne Avdotja Romanovna.

- Nije on juče bio pri sebi, - nujno će Razumihin. - Da vi znate, što je on juče napravio u gostionici, doduše pametno... Hm! O nekom pokojniku i o nekoj djevojci on mi je zaista govorio nešto juče, kad smo se vraćali kući, ali ja nisam razumio ni riječi... Uostalom, i ja sam jučer...

- Najbolje je, mama, da odemo same k njemu; tamo ćemo, uvjeravam vas, odmah vidjeti, što treba da uradimo, a već je i vrijeme! Gospode! Jedanaest sati! - uzvikne ona, kad je pogledala na svoj divni zlatni, emajlirani sat, što joj visi o vratu na tankom mletačkom lančiću i nikako se ne slaže s njenom opravom.

"Zaručnikov dar", pomisli Razumihin.

- Ah, vrijeme je!... Vrijeme je, Dunječka, vrijeme - uzbuni se i uzvrpolji se Puljherija Aleksandrovna. - Još će pomisliti, da se mi srdimo zbog jučerašnjeg, kad tako dugo ne dolazimo. Ah, bože moj!

Dok je to govorila, brže je zaogrtala ogrtač i naticala šešir; obukla se i Dunječka. Rukavice su joj bile iznošene, pa i razderane, i Razumihin je to opazio, a ipak je ta očita siromaština njihove odjeće davala obadvjema damama kao neku osobitu dostojanstvenost, kako to svagda biva u onih, koji znaju da nose siromašku odjeću. Razumihin je sa štovanjem gledao Dunječku i ponosio se, što će je on voditi.

"Ona kraljica", - mislio je u sebi, - "što je u tamnici krpila svoje čarape, u tom je trenutku bila podobna pravoj kraljici i jošte podobnija, nego za vrijeme sjajnih svečanosti i nastupa."

- Bože moj! - uzvikne Puljherija Aleksandrovna, - zar sam ja i sanjala, da ću se bojati sastanka sa sinom, milim Rođom, kao što se sada bojim!... Ja se bojim, Dmitriju Prokofjiču! - dometne ona, plaho ga pogledavši.

- Ne bojte se, mama, - reče Dunja ljubeći je, - nego vjerujte u njega! Ja vjerujem.

- Ah, bože moj! I ja vjerujem, ali svu noć nisam ni okom trenula! - zajaukne jadnica.

Iziđu na ulicu.

- Znaš, Dunječka, kad sam pred jutro malo drjemnula, prisnila mi se odjednom pokojna Marfa Petrovna... i sva u bjelini... pristupila mi, uhvatila me za ruku, a glavom mi maše, i tako oštro, oštro, kao da me kori... Sluti li to na dobro? Ah bože moj, Dmitriju Prokofjiču, vi i ne znate još: Marfa je Petrovna umrla!

- Ne, ne znam; kakva Marfa Petrovna?

- Naglo! I pomislite...

- Kasnije, mama, - umiješa se Dunja, ta gospodin još i ne zna, tko je Marfa Petrovna.

- Ah, ne znate? A ja sam mislila, da vi sve već znate. Oprostite mi, Dmitriju Prokofjiču, meni se ovih dana naprosto pamet muti. Ja vas zaista smatram za providnost našu, zato sam ja bila tako uvjerena, da vi sve već znate. Ja vas smatram rođenim svojim... Nemojte se srditi, što ovako govorim. Ah, bože moj, što vam je to na desnoj ruci? Ozlijedili ste?

- Jesam, ozlijedio sam, - promrmlja Razumihin obradovan.

- Ja govorim gdjekada suviše od srca, tako da me Dunja popravlja... No bože moj, u kakvoj on sobici stanuje! I ta žena, gazdarica njegova, smatra to za sobu? Slušajte, vi velite, da on ne voli odavati, što mu je na srcu, pa ću mu ja možda dodijati svojim... slabostima?... Ne biste li vi mene poučili, Dmitriju Prokofjiču, kako bih s njim? Ja sam, znate, sva zbunjena.

- Nemoj te ga suviše ispitivati ni o čemu, ako budete vidjeli, da se mršti; pogotovo ga nemojte mnogo pitati za zdravlje: ne voli on to.

- Ah, Dmitriju Prokofjiču, kako je teško biti mati! No evo i tih stuba... Kako su strahovite stube!

- Vi ste, mama, problijedili, umirite se, draga, - reče Dunja, umiljavajući joj se. - Treba da bude sretan, što vas vidi, a vi se ovako kinjite, - dometne i oči joj bljesnu.

- Pričekajte, ja ću najprije zaviriti, je li se probudio?

Dame pođu polako za Razumihinom, koji se pred njima popeo uz stube, a kad stignu u trećem katu pred gazdaričina vrata, primijete, da su gazdaričina vrata malo odškrinuta, te ih iz pomrčine promatraju dva oštra, crna oka. Ali kad im se pogledi sretoše, vrata se naglo zalupe i toliko grunu, da je Puljherija Aleksandrovna skoro zaviknula od straha.

 

 

 

III

 

- Zdrav je! Zdrav! - veselo im dovikne Zosimov, kad su ulazili.

Došao je on još prije desetak časaka, te sjedi u svome jučerašnjem kutu na divanu. U protivnom kutu sjedi Raskoljnjikov, posve odjeven, dapače brižno umiven i očešljan, što već odavno nije činio. Soba za čas natrpa, ali Nastasja se ipak ugura za posjetiocima, da sluša.

Raskoljnjikov je zaista bio skoro posve zdrav, pogotovo kad se uporedi prema jučerašnjem danu, samo jako blijed, rastresen i mrk. Po vanjštini je nalikovao na ranjenika, ili na čovjeka, koji trpi strašnu fizičku bol: obrve namrštio, usne stisnuo, oči mu gore. Govorio je malo i preko volje, kao na silu ili po dužnosti, a u kretnjama mu se pojavljivao gdjekada neki nemir.

Da mu je još samo povoj na ruci ili kapica od tafta na prstu, sasvim bi nalikovao na čovjeka, kome se gnojio prst, tli kome je ozlijeđena ruka, ili nešto slično.

Ali i to blijedo, mrko lice bljesnu na časak kao nekim sjajem, kad uđoše mati i sestra, no od toga mu padne na lice, mjesto pređašnje turobne rastresenosti, samo još ljuća muka. Sjaj se ugasi brzo, ali muka ostade, te Zosimov, koji je motrio i proučavao svoga pacijenta sa svim mladim žarom liječnika novajlije, primijeti začudo na njem, kad mu je došla svojta, mjesto radosti neku tešku, skrivenu odlučnost, da koji sat potrpi mučenje, kome ne može izbjeći. Vidio je zatim, kako mu skoro svaka riječ u razgovoru dira u neku ranu i vrijeđa je; ali u isti se mah i zadivi donekle jučerašnjem monomanu, koji je juče za svaku riječ zapadao skoro u bijes, a danas umije da vlada sobom i da prikriva svoja čuvstva.

- Jest, vidim sada i sam, da sam skoro sasvim zdrav, - reče Raskoljnjikov, prijazno ljubeći mater i sestru, tako da je Puljherija Aleksandrovna odmah zasjala od radosti, - a ja to ne govorim više kao jučer, - dometne on, obraćajući se Razumihinu i prijateljski mu stišćući ruku.

- Ja sam mu se danas dapače i začudio, - započne Zosimov, koji se jako obradovao pridošlicama, jer za deset mu se časaka već bio presušio razgovor s bolesnikom. - Za tri četiri dana, ako ovako pođe, bit će sasvim, kako je i bilo, to jest, kako je bilo prije mjesec dana, ili prije dva... ili možda i tri? Ta to se odavno počelo i pripremati... a? Priznajete li sada, da ste možda i sami bili krivi? - dometne on s opreznim smiješkom, kao da se još vazda boji, neće li ga način razdražiti.

- Može svakako biti, - odvrati Raskoljnjikov hladno.

- Ja to govorim zato, - nastavi Zosimov, koji se bio pomamio, - jer jedino do vas sama stoji, hoćete li sasvim ozdraviti. Sada, gdje se već može razgovarati s vama, želim vam utuviti, da se svakako moraju ukloniti prvi, da tako reknem: osnovni razlozi, koji su pripomogli, da ste se razboljeli; onda ćete se izliječiti, a ako ne bude tako, bit će vam još i gore. Te prve razloge ja ne znam, ali su vama naravno poznati. Vi ste uman čovjek, te ste naravno promatrali sebe. Meni se čini, da se vaše rastrojstvo započelo donekle u isti mah, kad ste napustili sveučilište. Vi ne smijete ostajati bez posla, te bi vam, čini mi se, mogao mnogo pomoći rad i čvrsto postavljen cilj.

- Jeste jest, sasvim pravo velite... ja ću se što prije upisati na sveučilište, a onda će sve poći... kao po loju...

Zosimov, koji je svoje umne savjete počeo davati donekle i radi efekta pred damama, prilično se prenerazi nanovo, kad je završio besjedu i pogledao svoga slušatelja, te mu na licu primijetio odlučan smiješak. Uostalom, to potraje samo časak. Puljherija Aleksandrovna stane odmah zahvaljivati Zosimovu, osobito što ih je noćas posjetio u svratištu.

- Što, on je kod vas bio i po noći? - zapita Raskoljnjikov i kao da se uzbunio. - Ni vi dakle niste spavali nakon puta?

- Ah, Rođa, ta to je sve bilo do dva sata. Ja i Dunja i kod kuće ne liježemo nikada prije dva sata.

- Ni ja ne znam, kako da mu zahvalim, - nastavi Raskoljnjikov, pa se odjednom namrštio i skunjio. - Da i ne govorim o novcu, - oprostite, što ja to spominjem (obrati se on Zosimovu), - ja ne znam, čime sam zavrijedio da mi iskažete takvu osobitu pažnju? Naprosto ne razumijem... i... dapače me tišti, jer mi je nerazumljivo: iskreno vam velim.

- Ta nemojte se žestiti, - nasmije se Zosimov na silu; - pomislite da ste prvi moj bolesnik, a liječnik, koji je istom započeo praksu, voli svoje prve pacijente, kao rođenu djecu, gdjekoji se pak i zaljubljuje u njih. A eto ja nisam baš bogat pacijentima.

- O njemu i ne govorim, - nastavi Raskoljnjikov, pokazujući na Razumihina, - ali ni on nije od mene vidio ništa do samih uvreda i briga.

- Al bunca! Što si ti danas ovako čuvstveno raspoložen? - zavikne Razumihin.

Da je bio pronicaviji, vidio bi, da tu nema nipošto čuvstvenoga raspoloženja, nego nešto sasvim oprečno. No Avdotja Romanovna primijeti to. Ona je uzrujana oštro promatrala brata.

- O vama, mama, ne smijem ni da govorim, - nastavi on, kao da je jutros naučio zadaću. - Istom sam danas nekako razabrao, koliku ste muku mučili jučer ovdje, očekujući moj povratak.

Kad je to izgovorio, pruži odjednom ruku sestri, šuteći i smješkajući se. No iz toga je smiješka sinulo sada istinito, nepatvoreno čuvstvo. Dunja mu odmah prihvati ruku i toplo je stisne, obradovana i zahvalna. Prvi se put obraća sada njoj nakon jučerašnje razmirice. Majci zasija lice od ushita i sreće, kad je vidjela ovu konačnu i šutljivu pomirbu brata sa sestrom.

- Zbog toga eto ja i volim njega, - šapne Razumihin, koji u svemu pretjeruje, te se odrešito okrene na stolici. - Takve su u njega geste!...

"I kako kod njega sve zgodno ispada," - mislila je mati u sebi. - "Kako su plemenite pobude u njega i kako je jednostavno, nježno završio svu tu jučerašnju nepriliku sa sestrom - tek time, što je u zgodan čas pružio ruku i lijepo je pogledao... Kako su mu krasne oči i kako mu je cijelo lice krasno!... On je i ljepši od Dunječke... No bože moj, kakva mu je odjeća, kako je strašno odjeven!... Raznosač u dućanu Afanasija Ivanoviča, Vasja, bolje je odjeven!... I samo bih, mislim, htjela da mu poletim i da ga zagrlim, i... zaplačem - ali se bojim, bojim... kakav li je on, gospode! Govori evo prijazno, ali ja se bojim! Ta čega se bojim?..."

- Ah, Rođa, nećeš ni vjerovati, - progovori ona odjednom, da brže odgovori na njegovu primjedbu, - kako smo juče ja i Dunja bile... nesretne! Sada je sve prošlo i svršilo se i svi smo sretni, pa mogu da ti pripovjedim. Pomisli, jurimo mi amo, da te izgrlimo, skoro ravno iz vagona, a ta žena... a, eto je! zdravo, Nastasja!... veli nam odjednom, da si u pijanskom ludilu, pa si upravo pobjegao kradom od doktora, u bunilu, na ulicu, te su odjurili za tobom, da te traže. Ne bi vjerovao, kako je bilo nama! Meni se odmah prikazalo, kako je tragično poginuo poručnik Potančikov, znanac naš, prijatelj tvoga oca, - ti ga se, Rođa, ne sjećaš, - i on je u pijanskom ludilu isto tako istrčao na ulicu i napolju pao u studenac, sutradan su ga istom izvadili. A mi smo, razumije se, još i gore pomislili. Htjedosmo poletjeti, da potražimo Petra Petroviča, pa da bar uz njegovu pomoć... ta mi smo bile same samcate, - otegne ona žalostivim glasom, a onda odjednom zapne, jer se sjetila, da je još prilično opasno zapodijevati razgovor o Petru Petroviču, sve ako su "svi opet sasvim sretni".

- Jest, jest... sve je to naravno gadno... - promrmlja kao odgovor Raskoljnjikov, ali tako rastresen i nepažljiv, da ga je Dunječka preneražena pogledala.

- Što sam ja to htio? - nastavi on, mučeći se, da se sjeti; - da: nemojte, molim vas, mama, i ti Dunječka, misliti, da vam ja nisam kanio danas prvi doći, i da sam čekao da vi dođete.

- Ta što ti to govoriš, Rođa! - klikne Puljherija Aleksandrovna, također začuđena.

"Što on to radi, kao po nekoj dužnosti da nam odvraća?", - pomisli Dunječka, - "i miri se, i za oproštenje moli, kan da službu služi, ili kao da je nabubao napamet zadaću."

- Upravo sam se probudio i htio da vam odem, ali me je zadržala odjeća; zaboravio sam joj juče reći... Nastasji... da ispere tu krv... Istom sada sam dospio, da obučem.

- Krv! Kakvu krv? - uzbuni se Puljherija Aleksandrovna.

- To je... nemojte se uzrujavati! Krv je otud, što sam jučer, kad sam tumarao nekako u bunilu, naišao na pregažena čovjeka... činovnika...

- U bunilu? Ta ti se evo svega sjećaš, - prekine ga Razumihin.

- Istina je, - odgovori mu Raskoljnjikov nekako osobito brižno, - sjećam se svega, do najsitnije sitnice, ali eto: zašto: sam to učinio, i onamo otišao, i govorio to, ne znam valjano da objasnim.

- I suviše poznata pojava, - uplete se Zosimov, - izvršenje djela gdjekada je majstorsko, nadasve lukavo, ali upravljanje postupcima, osnova je njihova zbrkana i zavisi od raznih bolesnih dojmova. Nalik na san.

"A to i valja, što on mene smatra skoro za luda čovjeka", - pomisli Raskoljnjikov.

- Onda su i zdravi isto takvi, - primijeti Dunječka, uznemirena gledajući Zosimova.

- Prilično ste valjano primijetili, - odgovori on. - U tom smo smislu zaista svi mi, i jako često, skoro ludi, uz malu samo razliku, jer "bolesnici" su mahnitiji od nas; zato tu treba jasnu odrediti granicu. Ali skladna čovjeka, istina je, skoro i nema; na desetke, a možda i na mnoge stotine tisuća nalazi se po jedan, ali je i to prilično slab primjerak...

Svi se namrštiše na riječ: "mahnit", što ju je neoprezno izlanuo Zosimov, kad se razbrbljao o svojoj omiljenoj temi Raskoljnjikov je sjedio, kao da i ne pazi, zamišljen, s čudnim smiješkom na blijedim usnama. Svejednako je nešto premišljao.

- Što je dakle s tim pregaženim? Ja sam te prekinuo! - zavikne pobrže Razumihin.

- Što? - trgne se Raskoljnjikov kao iza sna. - Da... zamrljao sam se krvlju, kad sam pomagao, da ga prenesemo u stan... Zbilja, mama, učinio sam juče nešto neoprostivo: kao da zaista nisam bio pri pameti. Ja sam juče sve one novce, što ste mi poslali, dao... njegovoj ženi... za sahranu. Udovica sada, sušičava, jadna žena... troje sitne siročadi, gladni... prazna kuća... i još jedna kći ima... Možda bi vi i sami dali, da ste vidjeli... Priznajem uostalom, da nisam imao nikakvog prava, pogotovo gdje znam, kako ste vi skuckali te novče. Ako ćeš da pomažeš, treba ponajprije da imaš pravo na to, a inače: "Crevez, chiens, si vous n'êtes pas contents".[38] - On se nasmije. - Je li tako, Dunja?

- Ne, nije tako, - odgovori Dunja odrešito.

- Eh! Pa, i ti... imaš namjera!... - promrmlja on, pogleda je skoro s mržnjom i podrugljivo joj se nasmiješi. - Morao sam na to misliti... Što ćeš, i za pohvalu je; tebi je pak bolje... a doći ćeš do takve granice, te, ako je ne prekoračiš, bit ćeš nesretna; a ako je prekoračiš, možda još nesretnija... Ali sve je to ludorija! - dometne on zlovoljno, ljuteći se, što se je nehotice zaletio. - Htio sam samo reći, da vas, mama, molim za oproštenje, - završi on oštro i otržito.

- Nemoj, Rođa! Ja sam uvjerena, da je sve dobro, što ti činiš! - reče obradovana mati.

- Ne vjerujte, - odgovori on i usta mu se nakrive od smijeha.

Nastane šutnja. Nešto je bilo napeto u cijelom tom razgovoru, i u šutnji i u izmirenju, i u praštanju, i svi su to osjećali.

"Kao da me se boje", mislio je u sebi Raskoljnjikov, gledajući ispod oka mater i sestru. Puljherija Aleksandrovna zaista se sve gore plašila, što god je više šutjela.

"Dok nisam bio s njima, čini mi se, ljubio sam ih", sine mu glavom.

- Znaš, Rođa, umrla je Marfa Petrovna! - istrči odjednom Puljherija Aleksandrovna.

- Kakva Marfa Petrovna?

- Ah, bože moj, ta Marfa Petrovna Svidrigajlova! Onoliko sam ti pisala o njoj.

- A-a-a, jest, sjećam se... Umrla dakle? Ah, zbilja? - trgne se on naglo, kao da se probudio. - Zar umrla? A od čega?

- Pomisli, naprasno! - užurba se Puljherija Aleksandrovna, ohrabrena njegovom radoznalošću. - I baš onda, kad sam ti ja ono pismo otpravila, baš onog istog dana! Pomisli, onaj strahoviti čovjek kao da je skrivio i njenu smrt. Vele, da ju je nemilo istukao!

- Zar su oni tako živjeli? - zapita Raskoljnjikov, obraćajući se sestri.

- Nisu, baš naprotiv. S njom je on bio uvijek strpljiv, dapače uljudan. U mnogim je zgodama i suviše popuštao njenoj naravi, cijelih sedam godina... Nekako odjednom izgubi strpljenje.

Bit će da on nije dakle nipošto tako strašan, kad je sedam godina izdržao? Ti, Dunječka, čini mi se, braniš njega?

- Ne, ne, užasan je to čovjek! Užasnijeg čovjeka ne bih znala ni zamisliti, - odvrati Dunja, te skoro protrne, namršti obrve i zamisli se.

- Desilo se to kod njih izjutra, - nastavi Puljherija Aleksandrovna žurno. - Nakon toga naredila ona odmah, neka upregnu konje, da se odmah odveze u grad, jer je ona u takvim prilikama svagda odlazila u grad; za ručkom je, vele, jela s velikim apetitom...

- Onako istučena?

- U nje je uostalom, navijek bila ta... navika, a čim je odručala, odmah je otišla u kupaonicu, da ne zakasni na put... Znaš, ona se tamo nekako liječila kupanjem; kod njih je hladan izvor i ona se u njem kupala svaki dan, pa tek što je ušla u vodu, udarila je kap!

- Koješta! - primijeti Zosimov.

- A je li je jako istukao?

- Ta to je svejedno, - oglasi se Dunja.

- Hm! Uostalom, zar vas je i volja, mama, ovakve tričarije pripovijedati, - progovori Raskoljnjikov razdraženo i nekako nehotice.

- Ah, mili moj; ta ja nisam znala, o čemu bih i govorila, - izlane se Puljherija Aleksandrovna.

- Zar se svi vi bojite mene, što li? - zapita on, iskrivivši usta na smiješak.

- To je prava istina, - odgovori Dunja gledajući bratu oštro u lice. - Kad se mama penjala uz stube, krstila se dapače od straha.

Lice joj se naceri kao u grču.

- Ah, što ti to, Dunja! Nemoj se, Rođa, srditi, molim te... Čemu ti to, Dunja! - progovori Puljherija Aleksandrovna zbunjeno. - Istina je, ja sam putem ovamo neprestano maštala u vagonu: kako ćemo se sastati, kako ćemo jedno drugomu ispripovijedati sve... tako sam bila sretna, da ni pu ta nisam vidjela! Ali što mi je! I sada sam sretna... Čemu ti, Dunja... Ja sam sretna već zato, što tebe, Rođa, vidim...

- Nemojte, mama, - promrmlja on smeten, ne gledajući je, i stisne joj ruku, - dospjet ćemo, da se narazgovaramo!

Kad je to izgovorio, iznenada se zbuni, problijedi; opet mu jedno skorašnje užasno čuvstvo prođe poput hladne jeze dušom i opet mu bude u jedan mah sasvim jasno i razumljivo, da je ovoga trena izrekao užasnu laž, jer ne samo da neće nikada dospjeti, da se narazgovaraju, nego on sada ni o čemu više, nikada i ni s kim ne može govoriti. Tako je jak bio dojam te misli, što ga muči, da se na časak skoro sasvim zanio, te ustao i ne gledajući nikoga pošao iz sobe.

- Što ti je? - zavikne Razumihin, hvatajući ga za ruku.

Sjedne on opet, i poče se šuteći ogledavati; svi su ga motrili u čudu.

- A što ste svi ovako dosadni! - zavikne odjednom, sasvim iznenada. - Recite nešto! Čemu i da sjedimo ovako! No, počnite! Hajde da razgovaramo... Skupili se i šutimo... No, nešto!

- Hvala bogu! A ja sam mislila, da ga hvata ono jučerašnje! - reče Puljherija Aleksandrovna prekrstivši se.

- Što ti je, Rođa? - upita nepovjerljivo Avdotja Romanovna.

- Tako, ništa, sjetio sam se jedne stvari, - odgovori on i naglo se nasmije.

- Ako je stvar, onda je dobro! A ono sam i ja već bio pomislio... - progunđa Zosimov, ustajući s divana. - Ali me ni je vrijeme da idem; svratit ću se možda još... ako zateknem...

Pokloni se i ode.

- Tako krasan čovjek! - primijeti Puljherija Aleksandrovna.

- Jest, krasan, divan, naobražen, uman, - progovori odjednom Raskoljnjikov nekako nenadano brzopleto i s nekom sve dotad neobičnom živahnošću. - Ne sjećam se više, gdje sam ga prije bolesti sretao... Čini mi se, sretao sam ga negdje... Evo i ovaj je također dobar čovjek! - mahne on glavom na Razumihina. - Sviđa li se on tebi, Dunja? - zapita on iznenada i nasmije se bogzna zašto.

- Jako, - odgovori Dunja.

- Ih, kakav si ti... krmak! - izgovori Razumihin silno zbunjen, te se zacrveni i ustane sa stolice.

Puljherija se Aleksandrovna tiho osmjehnu, a Raskoljnjikov zahihoće na sav glas.

- Ta kamo ćeš?

- I ja ću... moram.

- Nikako ne moraš, ostaj! Zosimov otišao, pa sada moraš i ti. Ne odlazi... A koliko je sati? Ima li dvanaest? Kako je divan tvoj sat, Dunja! A što ste opet zašutjeli? Vazda govorim ja, te ja...

- To je poklon Marfe Petrovne, - odgovori Dunja.

- I skupocjen je sat, - priklopi Puljherija Aleksandrovna.

- A-a-a? Kako je velik, skoro i nije ženski sat.

- Ja volim takav, - reče Dunja.

"Nije dakle zaručnikov poklon", - pomisli Razumihin i obraduje se nečem.

- A ja sam mislio, da je to Lužinov poklon, - primijeti Raskoljnjikov.

- Nije, nije on još ništa poklonio Dunječki.

- A-a-a! Sjećate li se, mama, ja sam bio zaljubljen i htio sam da se oženim, - iznenada će on, gledajući mater, preneraženu neočekivanim obratom i tonom kako je progovorio o tom.

- Ah, dragi moj, da!

Puljherija se Aleksandrovna zgleda s Dunječkom i Razumihinom.

- Hm!... Da! A što da vam pripovjedim? I sam se slabo sjećam. Bila je tako bolesna djevojčica, - nastavi on, a kao da se opet zamislio i skunjio, - vazda boležljiva; prosjacima je voljela da dariva i vazda je sanjala o samostanima, a jednom je briznula u plač, kad mi je o tom počela govoriti; jest, jest... sjećam se... dobro se sjećam. Mala je ludica bila ona... Ne znam zaista, zašto sam je zamilovao, valjda zato, što je vazda bolovala... Da je još bila hroma, ili gurava, ja bih je valjda još jače bio zavolio... (Nasmiješi se turobno.) Jest... bila je to neka proljetna tlapnja...

- Ne, ne radi se samo o proljetnoj tlapnji, - klikne Dunječka u zanosu.

On pogleda sestru pozorno i napeto, ali nije čuo ili nije razumio njenih riječi. Onda duboko zamišljen ustane, pristupi materi, poljubi je, vrati se na svoje mjesto i sjedne.

- Ti nju i sada još ljubiš? - zapita tronuta Puljherija Aleksandrovna.

- Nju? Sada? Ah... vi o njoj govorite! Ne ljubim. Kao da je sve ovo sada na drugom svijetu... i tako daleko. Pa kao da se sve to oko nas i ne zbiva ovdje...

Pogleda ih pažljivo.

- Evo i vas... kao da vas gledam iz daljine od tisuće vrsta... A đavo znao, zašlo mi i govorimo o tom! I čemu ispitivati! - dometne on ljutito i zašuti, griskajući nokte i opet tonući u misli.

- Kako ti je ružan stan. Rođa, pravi mrtvački lijes, - progovori Puljherija Aleksandrovna, prekidajući neugodnu šutnju. - Ja sam uvjerena, da si takav melanholik postao napola od ovakva stana...

- Stan?... - odvrati on rastreseno. - Jest, stan je mnogo pripomogao... i ja sam mislio o tom... A da vi samo znate, mama, kakvu ste neobičnu misao iskazali evo sada, - dometne on i čudno se nasmiješi.

Još malo, i on ne bi naposljetku ni mogao više trpjeti to društvo, tu svojtu, nakon što se tri godine dana nisu vidjeli, niti taj rođački ton u razgovoru, uz koji nikako ne možeš ni o čemu da govoriš. Ali on ima jednu neodgodivu stvar, koja se mora po što po to riješiti svakako još danas, - tako je on odlučio maločas, kad se probudio. Sada se on obraduje toj stvari, kao izbavljenju.

- Znaš što, Dunja, - započne on ozbiljno i suho, - ja te, razumije se, molim, da mi oprostiš ono jučerašnje, no ja smatram svojom dužnošću napomenuti tebi, da ne odstupam od svog glavnog zahtjeva. Ili ja, ili Lužin. Neka ja budem podlac, ali ti ne treba da budeš. Jedan od nas dvojice. Ako pak pođeš za Lužina, ja te od onoga trenutka ne smatram više sestrom.

- Rođa, Rođa! Ta to je isto, što i jučer! - klikne turobno Puljherija Aleksandrovna. - I to, što ti vazda krstiš sebe podlacem, ne mogu da podnosim! I sinoć si isto tako!

- Brate, - odgovori Dunja odlučno i isto onako suho, - u svemu tome ti se varaš. Ja sam noćas razmislila i pronašla sam u čemu se varaš. Sve je u tom, što ti, čini mi se, sudiš, da se ja tobože žrtvujem nekom i za nekog. No nije nipošto tako. Ja se udajem naprosto zbog sebe, jer je meni samoj teško, a onda ću dabome voljeti, ako budem mogla koristiti svojoj rodbini, ali to nije glavni povod mojoj odlučnosti...

"Laže!" - mislio je Raskoljnjikov u sebi i od bijesa grizao nokte. - "Ponosita je! Neće da prizna, da kani biti dobrotvorka! Uznošljivost! O, niski karakteri! I kad ljube, kao da mrze... O, kako ja mrzim... sve njih!"

- U jednu riječ, ja se udajem za Petra Petroviča zato, - nastavi Dunja, - jer od dva zla odabirem manje. Ja kanim pošteno izvršiti sve, što on od mene očekuje, ja ga dakle ne varam... Zašto si se ti sada nasmiješio?

I ona plane, a u očima joj sine gnjev.

- Sve ćeš izvršiti? - zapita on, smiješeći se zajedljivo.

- Do neke granice. I manira i način prosidbe Petra Petroviča pokazali su mi odmah, što on treba. On sebe dabome cijeni, možda i previše, ali se ja nadam, da će cijeniti i mene... Zašto se ti opet smiješ?

- A zašto se ti opet crveniš? Ti, sestro, lažeš, ti namjerice lažeš, jedino zbog ženske tvrdoglavosti, da bude po tvome, a ne po mome... Ti ne možeš štovati Lužina: ja sam ga vidio i govorio sam s njim. Ti se dakle prodaješ za novac, postupaš dakle svakako nisko, a ja volim, što bar možeš da se crveniš!

- Nije istina, ne lažem ja!... - zavikne Dunječka, gubeći svu svoju hladnokrvnost. - Ne bih se ja udavala za njega, kad ne bih bila uvjerena, da on mene štuje i još kako cijeni; ja za njega ne bih polazila, kad ne bih bila tvrdo uvjerena, da i ja mogu njega da štujem. Na svu sreću, ja se mogu o tom uvjeriti pouzdano i još danas. Takav brak nije dakle podlost, kako ti veliš! A sve da si i u pravu, sve da sam se ja zaista odlučila na podlost, - zar nije nesmiljeno od tebe, da ovako govoriš sa mnom? Zašto iziskuješ od mene junaštvo, koga u tebe samoga možda nema? To je despotizam, to je nasilje! Ako ja budem upropastila koga, upropastit ću jedino sebe... Ja nisam još nikoga zaklala!... Što me gledaš tako? Što si tako problijedio? Rođa, što ti je? Rođa, mili!...

- Gospode! U nesvijest si ga natjerala! - zavikne Puljherija Aleksandrovna.

- Nije, nije... tričarije... Nije ništa!... Malo mi se zavrtjelo u glavi. Nije nipošto nesvjestica... Vazda vi o toj nesvjestici!... Hm! da... što ja to htjedoh? Da: kako ćeš se ti to uvjeriti još danas, da ga možeš štovati i da on tebe... cijeni, što li, kako si rekla? Ti si rekla, čini mi se, danas? Ili sam krivo čuo?

- Mama, pokažite pismo Petra Petroviča, - reče Dunječka.

Puljherija mu Aleksandrovna drhtavim rukama, dade pismo. On ga uzme s velikom znatiželjom. No prije nego što će ga rasklopiti, pogleda iznenada Dunječku kao u čudu.

- Čudno je to, - progovori on polagano, - kao da ga je odjednom prenerazila nova misao, - što sam se ja i upeo? Čemu sva ta vika? Udaj se za koga hoćeš!

Govorio je to kao da govori sam sebi, ali je izgovorio na glas i neko je vrijeme gledao sestru kao zaprepašten.

Rasklopi naposljetku pismo, vazda još onako neobično začuđen; onda počne čitati polako, pozorno i pročita dva puta. Puljherija se Aleksandrovna jako uznemiri, a i svi su očekivali nešto neobično.

- To mi je čudno, - započne on razmislivši malo, vraćajući materi pismo, ali ne obraćajući se nikome posebno, - ta on vodi parnice, odvjetnik je, i razgovor mu je dapače takav... poletan, - a gle, kako nepismeno piše!

Svi se uzbude; ovo nisu nikako očekivali.

- Ta svi oni pišu ovako, - otržito će Razumihin.

- Zar si ti pročitao?

- Jesam.

- Mi smo mu pokazali, Rođa, mi smo se... savjetovali maločas, - započne zbunjena Puljherija Aleksandrovna.

- To je zapravo sudski stil, - prekine je Razumihin. - Sudski se spisi vazda još pišu ovako.

- Sudski? Jest, baš sudski, poslovni... Nije baš jako nepismeno, ali nije baš niti jako literarno; poslovno!

- Petar Petrovič i ne taji, da se školovao siromaški, pa i hvalio se, da je sam sebi prokrčio put, - primijeti Avdotja Romanovna, nešto uvrijeđena novim bratovim tonom.

- Pa kad se hvali, i ima čim, ja ne poričem. Ti si se, sestro, čini mi se, uvrijedila, što sam ja iz cijelog pisma izvukao takvu frivolnu primjedbu, te misliš, da sam ja namjerice počeo govoriti o takvim sitnicama, da na tebi iskalim srdžbu. Baš protivno, meni je sada uz taj stil pala na pamet jedna primjedba, koja nije nikako suvišna u ovoj prilici. Tamo stoji rečenica: "Krivite sebe"; metnuta je s osobitim značenjem, jasno, a osim toga ima i prijetnja, da će odmah otići, ako ja dođem. Ta prijetnja, da će otići, znači zapravo, da će vas obje ostaviti, ako budete neposlušne, i to vas ostaviti sada, gdje vas je već dozvao u Peterburg. Što misliš dakle: može li takva Lužinova rečenica uvrijediti isto onako, kao da ju je napisao evo on (pokaže na Razumihina), ili Zosimov, ili bilo tko od nas?

- N-ne može, - odgovori Dunječka živnuvši, - ja sam dobro razabrala, da je to suviše naivno iskazano i da on možda samo nije vješt, da napiše... Ti si to dobro prosudio, brate. Čak nisam ni očekivala...

- To je izrečeno sudski, a sudski se i ne može napisati drugačije, te je izišlo grublje, nego što je on možda i htio. Uostalom, moram te ponešto razočarati; u tom pismu ima još jedna rečenica, jedna kleveta na mene, i to prilično podla. Ja sam novce dao jučer udovici sušičavoj i ožalošćenoj, i nisam dao "pod izlikom, da je za sahranu", nego baš za sahranu, i nisam dao kćeri u ruke, djevojci "nevaljala vladanja", kako on piše (a ja sam je jučer prviput vidio), nego baš udovici. U svemu tome razbiram ja želju, da mene što prije okalja i s vama posvadi. Izrečeno je opet sudski, to jest s prejasno iskazanom svrhom i s jako naivnom brzinom. On je uman čovjek, ali za uman postupak - nije dovoljan samo um. Sve to slika čovjeka i... ja ne bih rekao da on tebe jako cijeni. Velim ti ovo samo za pouku, jer ti iskreno želim dobro...

Dunječka mu ne odgovori; odlučila je još maločas, te čeka samo večer.

- Na što si se dakle odlučio, Rođa? - zapita Puljherija Aleksandrovna, još gore nego prije uznemirena njegovim nenadanim, novim, poslovnim tonom u govoru.

- Što je to: "odlučio se"?

- Ta eto piše Petar Petrovič, da ne dođeš večeras k nama i da će on otići... ako ti dođeš. Kako ćeš dakle... hoćeš li doći?

- O tome ne treba da odlučujem ja, razumije se, nego ponajprije vi, ako vas ne vrijeđa takav zahtjev Petra Petroviča, a onda Dunja, ako nju također ne vrijeđa. A ja ću učiniti, kako je vama bolje, - dometne on suho.

- Dunječka je već odlučila, i ja se slažem s njom, - požuri se da priklopi Puljherija Aleksandrovna.

- Ja sam odlučila, da ću te pozvati, Rođa, usrdno pozvati, da svakako dođeš k nama na taj sastanak, - reče Dunja, - hoćeš li doći?

- Doći ću.

- I vas molim, da dođete u osam sati, - obrati se ona Razumihinu. - Mama, ja pozivam i gospodina.

- Lijepo, Dunječka. Kako vi dakle tamo odlučite, - dometne Puljherija Aleksandrovna, - onako neka i bude. A meni je i samoj lakše; ne volim se pretvarati i lagati; najbolje je, da govorimo cijelu istinu... Srdio se sada ili ne srdio Petar Petrovič.

 

 

 

IV

 

U taj se čas vrata tiho otvore i u sobu uđe, plaho se ogledavajući, neka djevojka. Svi se okrenu prema njoj začuđeni i radoznali. Raskoljnjikov je ne poznade na prvi pogled. Bila je to Sofja Semjonovna Marmeladova. Juče ju je vidio prviput, no u takav čas, u takvim prilikama i u takvoj odjeći, da mu je u pameti ostala slika sasvim drugog lica. Sada je to bila skromno i dapače bijedno odjevena djevojka, sasvim još mlada, skoro nalik na djevojčicu, skromnog i pristojnog vladanja, jasnog, no ponešto zaplašenog lica. Na njoj je sasvim priprosta domaća haljinica, na glavi staromodan šeširić, jedino joj je u rukama suncobran kao i jučer. Kad je iznenada ugledala punu sobu svijeta, nije se samo zbunila, nego se sasvim smela, zaplašila, kao djetence, te se dapače trgla, da se vrati.

- Ah... vi ste to!... - progovori Raskoljnjikov izvanredno začuđen, pa se smete i on.

Palo mu odmah na pamet, da mu mati i sestra znaju već ponešto, iz Lužinova pisma, o nekoj djevojci "nevaljala" vladanja. Maločas je istom prosvjedovao protiv Lužinove klevete i spomenuo, da je tu djevojku istom prviput vidio, a sada eto ulazi odjednom baš ona. Sjetio se i toga, da nije nikako prosvjedovao protiv riječi: "nevaljala vladanja". Sve mu je to nejasno i na trenutak sinulo u glavi. No kad je pozornije pogledao, razabere odmah, kako je to poniženo stvorenje toliko već poniženo, da ga je i on sam stao žaliti. A kad se trgla, da od straha pobjegne, kao da se nešto uzbunilo u njemu.

- Nisam vam se ni nadao, - brže će on, zadržavajući je pogledom. - Izvolite sjesti! Vi svakako dolazite po poruci Katerine Ivanovne. Molim, ne tamo, sjednite ovamo...

Kad je došla Sonja, Razumihin je bio ustao s jedne od triju stolica Raskoljnjikovljevih, odmah do vrata, da ona mogne ući. Raskoljnjikov joj u prvi mah pokaže mjesto nakraj divana, gdje je sjedio Zosimov, no onda se sjeti, da je taj divan suviše intimno mjesto i da mu služi kao postelja, te joj brže pokaže Razumihinovu stolicu.

- A ti sjedni ovamo, - reče Razumihinu, posađujući ga u ugao, gdje je sjedio Zosimov.

Sonja sjedne, dršćući skoro od straha, i pogleda plaho obadvije dame. Vidjelo se, da ni sama ne shvaća, kako je mogla sjesti do njih. Kad je to zamijetila, uplaši se tako, da je iznenada opet ustala i sasvim se zbunjena obratila Raskoljnjikovu.

- Ja... ja sam... došla na časak, oprostite, što sam vas uznemirila, - progovori ona zapinjući. - Ja sam od Katerine Ivanovne, nema koga da pošalje... Katerina vas Ivanovna jako moli, da izvolite sutra doći na opijelo, izjutra... za vrijeme službe... na Mitrofanijevskom groblju, a onda k nama... k njoj... da založite... Čast da joj iskažete... Moli, da izvolite.

Sonja zapne i zašuti.

- Uznastojat ću svakako... svakako, - odgovori Raskoljnjikov, koji je također bio ustao, pa i sam zapinje i ne svršava, što govori - izvolite sjesti, - reče on, - moram da se razgovorim s vama. No vi se možda žurite, molim vas samo dva tri časka...

I on joj ponudi stolicu. Sonja sjedne opet, te opet plaho, zbunjeno, hitro pogleda obadvije dame i onda se skunji.

Raskoljnjikovu plane blijedo lice; kao da ga je cijelog nešto streslo; oči mu se zasjaju.

- Mama, - reče on tvrdo i odlučno, - ovo je Sofja Semjanovna Marmeladova, kći onog nesretnog gospodina Marmeladova, što su ga jučer pred mojim očima pregazili konji i o kojem sam vam već govorio...

Puljherija Aleksandrovna pogleda Sonju i malo zažmiri. Uza svu svoju zbunjenost pred uporitim, izazovnim pogledom Rođinim, nikako nije mogla da se okani toga zadovoljstva. Dunječka upre ozbiljno i čvrsto pogled jadnoj djevojci u lice i stane je promatrati u dvoumici. Sonja pak, kad je čula, da ju je predstavio, digne opet oči, ali se smete još gore nego prije.

- Htjedoh vas zapitati, - obrati joj se Raskoljnjikov brže, - kako ste vi to udesili danas? Nisu li vas uznemirivali?... na primjer, od policije?

- Nisu, sve je prošlo... Ta i suviše je jasno, kako je poginuo; nisu uznemirivali; samo se stanari srde.

- Zašto?

- Što tijelo dugo leži... sada je vrućina, zadah... te će ga danas, o večernji, prenijeti na groblje, za sutra, u kapelu. Katerina Ivanovna nije isprva htjela, ali sada vidi i sama, da se ne može...

- Danas dakle?

- Ona vas moli, da izvolite sutra doći na opijelo, onda k njoj, na daću[39].

- Daću ona priređuje?

- Da, zakusku; naredila mi, da vam jako zahvalim, što ste nam jučer pomogli... bez vas ne bi imali čime da ga sahranimo.

Zadršću joj usne i brada, ali se ona svlada i suspregne, te odmah opet upre oči u zemlju.

Za razgovora ju je Raskoljnjikov promatrao pozorno. Bilo je to mršavo, sasvim mršavo, blijedo lišce, prilično nepravilno, nekako šiljato, šiljata mala nosića i brade. Ne bi se mogla nazvati ni ljepuškastom, ali modre su joj oči bile tako jasne, pa kad bi te oči oživjele, bilo joj je lice tako dobro i prostodušno, da te je i nehotice privlačilo. Na licu njenu, a i u cijeloj njenoj pojavi, bila je još jedna osobito značajna crta: uza svojih osamnaest godina činila se skoro još djevojčicom, kudikamo mlađom, nego što je zaista bila, skoro sasvim djetetom, i to je gdjekada dapače smiješno izbijalo u nekim njenim kretnjama.

- Zar je Katerina Ivanovna mogla sve da namiri s onako malo novaca, pa još i zakusku kani da priredi? - zapita Raskoljnjikov, uporno nastavljajući razgovor.

- Lijes će biti priprost... i sve će biti priprosto, pa nije skupo... Ja sam s Katerinom Ivanovnom maločas sračunala sve, ostat će još, da ga pomenemo... a Katerina Ivanovna silno želi, da bude tako. Ta ne može se... utješit će je... ona je takva, vi je znate...

- Razumijem, razumijem... Dabome... što vi razgledavate moju sobu? I mama veli, da je nalik na mrtvački lijes.

- Vi ste nam juče dali sve! - progovori Sonječka mjesto odgovora, nekako jako i brzo šapćući, i opet se sva skunji.

Usne joj i brada zadršću opet. Odavno ju je već prenerazio bijedni namještaj Raskoljnjikovljev, a sada su joj se riječi istrgle i same. Nastane šutnja. Dunječkine oči kao da su se razvedrile, a Puljherija Aleksandrovna pogleda dapače prijazno Sonju.

- Rođa, - reče ona ustajući, - mi ćemo, razumije se, zajedno ručati. Dunječka, hajdemo!... A ti, Rođa, otiđi i prošetaj se malo, pa onda odahni, lezi, te dođi što prije... Da te nismo umorili, bojim se ja...

- Da, da, doći ću, - odgovori on, ustajući i užurbavši se. - Uostalom, ja imam posla...

- Ta valjda nećete i ručati odjelito? - zavikne Razumihin, gledajući začuđen Raskoljnjikova. - Što ti je?

- Da, da, doći ću, dabome, dabome!... A ti ostani časak i Ne treba vam on valjda odmah, mama? Ili vam ga ja možda otimam?

- Oh, ne, ne! A vi ćete, Dmitriju Prokofjiču, doći na ručak, bit ćete tako dobri?

- Izvolite doći, - pozove ga Dunja.

Razumihin se pokloni i sav zasija. Na jedan se časak svi nekako neobično zbune.

- Zbogom, Rođa, to jest, do viđenja; ne volim govoriti "zbogom". Zbogom, Nastasja... Ah, opet sam rekla "zbogom"!...

Puljherija Aleksandrovna htjede da pozdravi i Sonju, ali joj nekako ne pođe za rukom, te se užurba i iziđe iz sobe.

No Avdotja Romanovna kao da je čekala, da na nju dođe red, te kad je za majkom prolazila kraj Sonje, pozdravi je pažljivim, uljudnim, potpunim poklonom. Sonječka se smete, nakloni se nekako brže bolje i zaplašeno, a neko joj se bolno čuvstvo javi na licu, kao da joj je uljudnost i pažnja Avdotje Romanovne teška i mučna.

- Zbogom dakle, Dunja! - zavikne Raskoljnjikov već u hodniku, - deder ruku!

- Ta porukovala sam se već; zar si zaboravio! - odgovori Dunja, umiljato se i nespretno okrećući prema njemu.

- Pa neka, daj još jednom!

I on joj snažno stisne prstiće. Dunječka mu se nasmiješi, pocrveni, brže istrgne ruku i ode za majkom, i sama nekako sva sretna.

- No, to je divno! - reče on Sonji, kad se vratio u sobu, te je pogleda otvoreno, - od boga pokoj mrtvima, a živi neka još požive! Je li tako? Je li tako? Ta tako je?

Sonja je u čudu gledala, kako mu se odjednom razvedrilo lice; nekoliko ju je časaka gledao šuteći, uporno; sve, što mu je pokojni otac njen pripovjedio o njoj, sinu mu u taj časak u pameti...

- Gospode, Dunječka! - progovori odmah Puljherija Aleksandrovna, čim iziđoše na ulicu, - sada mi je skoro i draže, što smo otišle; nekako mi je odlanulo. Zar sam ja jučer u vagonu i pomišljala, da ću se tome radovati!

- Opet vam velim, mama, da je još jako bolestan! Zar vi ne vidite? Možda se i uništio pateći zbog nas. Treba da budemo dobrostivi i da mu mnogo, mnogo oprostimo.

- A baš ti nisi bila dobrostiva! - prekine je odmah žestoko i ljubomorno Puljherija Aleksandrovna. - Znaš, Dunja, ja sam vas gledala obadvoje; ti si njegova slika i prilika, i licem, ali još više dušom: obadvoje ste melanholici, obadvoje ste mrki i nagli, obadvoje ste ponositi i obadvoje velikodušni... Ta ne može biti, da je on sebičnjak, Dunječka, a?... A kad pomislim, što će večeras biti kod nas, srce me zebe!

- Ne brinite se, mama; bit će, kako mora da bude.

- Dunječka! Razmisli samo, u kakvom smo mi položaju sada! No, ako Petar Petrovič odustane? - izlane neoprezno jadna Puljherija Aleksandrovna.

- Pa što će on značiti poslije toga? - odreže Dunječka prezirno.

- Pravo smo učinile, što smo otišle, - prekine je brže Puljherija Aleksandrovna, - on se žurio nekamo po poslu; neka se prođe, neka se bar nadiše zraka... strašna je zapara kod njega... a gdje da se tu i nadišeš zraka? Tu je i na ulicama kao u sobama bez prozora. Bože, to mi je grad!... Stani, ukloni se, zgnječit će te, nose nešto! Ta to su pronijeli glasovir, zbilja... kako se guraju... I one se djevojke također vrlo bojim...

- Koje djevojke, mama?

- Ta one, Sofje Semjonovne, što je upravo došla...

- A zašto?

- Imam takav predosjećaj, Dunja. Vjerovala ti ili ne vjerovala, ali kad je ona ušla, u taj sam čas odmah pomislila, da se evo tu i krije ono glavno...

- Ne krije se tu ama baš ništa! - uzvikne Dunja ljutito. - Što vi, mama, s tim vašim predosjećajima! Istom je od jučer zna, a sada je nije ni poznao, kad je ušla.

- Pa vidjet ćeš!... Buni ona mene; vidjet ćeš, vidjet ćeš! Tako sam se uplašila: gleda ona mene, gleda, takve su joj oči, a čim je sjela na stolicu, odmah ju je stao predstavljati, sjećaš se? I čudim se: Petar Petrovič piše onako o njoj, a on nam je predstavlja, i još tebi! Mila mu je dakle!

- Što li on ne piše! I o nama su govorili, pa i pisali, zar ste zaboravili? A ja sam uvjerena, da je ona... prekrasna i da su sve ono trice!

- Dao bog!

- A Petar Petrovič je nitkov i spletkar, - odreže odjednom Dunječka.

Puljherija Aleksandrovna ponikne. Razgovor se pretrgne.

- Evo, evo, što bih ja od tebe... - reče Raskoljnjikov, vodeći Razumihina prema prozoru.

- Ja ću dakle reći Katerini Ivanovnoj, da ćete vi doći... - požuri se Sonja, klanjajući se, u namjeri da ode.

- Odmah, Sofja Semjonovna, mi nemamo tajni, vi ne smetate... Htio bih još dvije tri riječi da vam reknem... Znaš, što - okrene se on Razumihinu; i ne dovršivši, kao da je prekinuo. - Ti znaš onoga... kako se zove!... Porfirija Petroviča?

- Kako ga ne bih znao! Rođak mi je. Pa što je s njim, - dometne on, a radoznalost se uzbudi u njemu.

- Ta on sada onu stvar... no, o onom ubijstvu... jučer ste ono govorili... vodi?

- Pa... što? - razrogači Razumihin oči.

- On je ispitivao zalagače, a ja imam tamo zaloga, tako, tričarije, međutim ipak, sestrin prsten, što mi ga je poklonila za uspomenu, kad sam odlazio ovamo, i očev srebrni sat. Sve to vrijedi pet šest rubalja, ali meni je dragocjena uspomena. Što bih dakle uradio sada? Neću, da propadnu stvari, osobito sat. Sav sam drhtao maločas, neće li mati zaiskati, da pogleda sat, kad smo uzeli govoriti o Dunječkinu satu. Jedina stvar, što se uščuvala iza oca. Razboljet će se mati, ako propadne sat! Žene! Što bih dakle, ded me uputi! Znam, da bih trebao prijaviti u kvart. A ne bi li bolje bilo samom Porfiriju, a? Što misliš? Da se čim prije svrši. Vidjet ćeš, da će mama zapitati još prije ručka!

- Nipošto u kvart, svakako Porfiriju! - zavikne Razumihin u nekom neobičnom uzbuđenju. - No, kako mi je to drago! Što bi oklijevali, hajdemo odmah, dva tri koraka je odavle, sigurno ćemo ga zateći.

- Pa... hajdemo...

- A njemu će biti jako, jako, jako, jako drago, što će se upoznati s tobom! Često sam mu govorio o tebi, u više navrata... I jučer sam mu govorio. Hajdemo!... Ti si dakle znao babu? To i jest!... Ve-li-čan-stve-no je sve to ispalo... Ah, ali... Sonja Ivanovna...

- Sofja Semjonovna, - popravi ga Raskoljnjikov. - Sofja Semjonovna, ovo je moj prijatelj Razumihin, dobar je on čovjek...

- Ako morate sada ići... - započne Sonja, i ne pogleda Razumihina, te se pri tome još gore zbuni.

- Pa hajdemo! - odluči Raskoljnjikov. - Ja ću još danas doći k vama, Sofja Semjonovna, samo mi recite, gdje stanujete?

Nije da se meo, nego se nekako žurio, i izbjegavao njene poglede. Sonja mu rekne svoju adresu i zacrveni se pri tom. Svi iziđu zajedno.

- Zar ti ne zaključavaš? - zapita Razumihin, silazeći za njima niz stube.

- Nikada!... Uostalom evo već dvije godine dana kupujem lokot, - priklopi on nehajno. - Ta zar nisu sretnici, koji ne moraju ništa zaključavati? - obrati se Sonji, smijući se.

Na ulici stanu na ulazu.

- Vi ćete na desnu stranu, Sofja Semjonovna? Zbilja: kako ste vi mene našli? - zapita on nekako, kao da joj želi reći nešto sasvim drugo. Sve bi da gleda u njezine tihe, jasne oči i sve mu nekako ne polazi za rukom...

- Ta vi ste jučer Polječki rekli adresu.

- Polja? Ah, da... Polječka! To je... mala... to je vaša sestra? Ja sam njoj dakle rekao adresu.

- Pa zar ste zaboravili?

- Nisam... sjećam se...

- A ja sam za vas čula još onda od pokojnika... Samo još nisam znala onda vaše prezime, ni on nije znao... A sada sam došla... i kad sam jučer doznala vaše ime... zapitala sam danas: stanuje li tu gdjegod gospodin Raskoljnjikov?... Nisam ni znala, da ste i vi podstanar... Zbogom, gospodine... Ja ću Katerini Ivanovnoj...

Bješe joj jako drago, što je naposljetku otišla; pođe oborene glave, žurno, da im što brže nestane s očiju, da što brže prevali tih dvadesetak koračaja do zaokreta desno u ulicu, da bude napokon sama, te da ide, hiti, nikoga ne gleda, ništa ne primjećuje, nego misli, sjeća se, prosuđuje svaku izrečenu riječ, svaku priliku. Nikada, nikada još nije osjećala ništa slično. Cio nov svijet sašao nesvjesno, nejasno u njenu dušu. Sjeti se ona odjednom, da je Raskoljnjikov još danas htio doći k njoj, možda još jutros, možda odmah!

- Samo da ne dođe danas, samo ne danas! - mrmlja i srce joj zamire, kao da moljaka koga, kao zaplašeno dijete. - Gospode! K meni... u onu sobu... vidjet će on, oh, gospode!

I naravno, ona nije mogla u taj trenutak primijetiti nekog nepoznatog gospodina, koji je budno prati i slijedi u stopu. Ide on za njom još odonda, kad je izišla na vrata. U onaj čas, kad su sve troje, Razumihin, Raskoljnjikov i Sonja, stali da izmijene nekoliko riječi na pločniku, taj ih je prolaznik obišao i kao da se trgnuo, kad je slučajno, letimice, pričuo Sonjine riječi: "I zapitala sam: stanuje li tu gdjegod gospodin Raskoljnjikov?" Naglo, no pozorno razmotri on sve troje, osobito Raskoljnjikova, kome se Sonja bila obratila; onda pogleda kuću i zapamti je. Sve se je to desilo na čas, u hodu, a prolaznik se učini sasvim nevješt i pođe dalje, ali polaganijim korakom i kao da nešto očekuje. Čeka on Sonju; vidio je, da se rastaju i da će Sonja krenuti u svoj stan.

"Gdje li to ona stanuje? Vidio sam negdje to lice, - misli on, sjećajući se Sonjina lica, - moram da doznam."

Dođe do ugla i prijeđe na drugu stranu, te se okrene i vidi, da Sonja ide baš za njim, istim putem, ali ništa ne primjećuje. Kad je došla do ugla, zakrene i ona u tu istu ulicu. On pođe za njom, ne skidajući očiju s pločnika na drugoj strani, a kad je prošao pedeset koračaja, prijeđe opet na onu stranu, kojom ide Sonja, stigne je i pođe za njom, udaljen svega pet koračaja.

Bio je to čovjek od nekih pedesetak godina, viši od srednjeg rasta, debeo, plećat, strmih ramena, tako da se čini nešto zgrbljen. Odjeven je gizdelinski i lijepo, čini se pristalim gospodinom. U ruci mu je lijep trskovac, kojim uz svaki korak lupka po pločniku, a na rukama su mu nove rukavice. Široko lice, krupnih jabučica, prilično je prijatno, a licu je boja svježa, nije peterburška. Kosa mu je još jako gusta, sasvim svijetla, tek nešto prosijeda, a široka gusta brada, što mu pada poput lopate, još svjetlija od kose na glavi. Oči su mu modre i gledaju hladno, uporito, zamišljeno, usne su mu rumene. Sve u sve, to je čovjek, koji se je jako dobro održao i mnogo se mlađim čini, nego što je zaista.

Kad je Sonja izišla na Kanal, nađoše se njih dvoje sami na pločniku. Promatrajući je primijeti on, da je zamišljena a rastresena. Kad je stigla do svoje kuće, zakrene Sonja prema ulazu, a on za njom, nešto začuđen. Ona uđe u dvorište, zakrene na desnu stranu, u ugao, gdje su stube, što vode u njezin stan. "He!" promrmlja nepoznati gospodin i poče se za njom penjati uz stube. Sada ga istom primijeti Sonja. Popne se na drugi kat, zakrene u hodnik i pozvoni na sobi broj devet, gdje na vratima piše kredom: Kapernaumov, krojač. "He!" opet će neznanac, čudeći se čudnom podudaranju, i pozvoni do tih vrata, na broju osam. Ta su dvoja vrata bila od prilike šest koračaja razdaleko.

- Vi stanujete kod Kapernaumova! - reče on gledajući Sonju i smijući se. - On mi je jučer prepravio prsluk. A ja sam ovdje, odmah do vas, kod madame Rösslich, Gertrude Karlovne. Kako je to zgodno.

Sonja ga pogleda pozorno.

- Susjedi, - nastavi on nekako osobito veselo. - Ta ja sam istom treći dan u gradu. No zasad, do viđenja.

Sonja mu ne odgovori; otvorili joj vrata i ona šmugne u svoj stan. Nekako se zastidjela i kao zaplašila...

Razumihin je idući Porfiriju bio osobito uzbuđen.

- To ti je, brate, divota, - ponavljao je nekoliko puta, - i drago mi je! Drago mi je!

"Što ti je drago?" - mislio je u sebi Raskoljnjikov.

- Ja sam i znao, da si i ti zalagao stvari kod babe. I... i... je li to bilo odavno? To jest, jesi li odavno bio kod nje?

"Kakav naivan glupan!"

- Kada?... - zastane Raskoljnjikov smišljajući! - Tri dana prije njene smrti bio sam kod nje, čini mi se. Uostalom, ja sada ne idem, da iskupim stvari, - priklopi on brže, s nekom osobitom brigom za stvari. - Ta ja i opet imam samo jedan rubalj srebra... poradi onog prokletog jučerašnjeg bunila!...

To o bunilu izgovori on osobito uvjerljivo.

- No da, da, da, - poče mu brže povlađivati Razumihin, i ne znajući, zašto. - Eto, zašto je tebe onda... prenerazilo donekle... a znaš, ti si i u bunilu vazda spominjao neko prstenje i lance... No da, da... To je jasno, sve je sada jasno.

"Eto, kako se razmiljela u njih ta misao! Taj bi se čovjek dao raspeti za mene, a eto mu je drago, što se razjasnilo, zašto sam ja u bunilu spominjao prstenje! Svi vjeruju u to!..."

- A hoćemo li mi njega zateći? - zapita naglas.

- Zateći ćemo ga, zateći, - požuri se Razumihin. - To ti je, brate, momak od oka, vidjet ćeš! Malo je nespretan, to jest, svjetski je čovjek, ali u drugom smislu velim, da je nespretan. Bistra je glava, bistra, sasvim pametan dapače, samo je u njega neki osobiti sklad misli... Nepovjerljiv je, skeptik, cinik... voli da zavarava, to jest, nije, da zavarava, nego da nasamaruje... A i stara materijalna metoda... Ali posao svoj zna, zna... Lanjske je godine rasvijetlio takvu jednu stvar, neko ubijstvo, gdje je bilo nestalo skoro svakog traga! Jako, jako, jako želi, da se upozna s tobom!

- A zašto tako jako?

- To jest, nije, da bi... vidiš, u posljednje vrijeme, kad si se razbolio, često mi se i mnogo dešavalo, da te spominjem... No, on je čuo... i kad je doznao, da si ti na pravnom fakultetu, a ne možeš da svršiš nauke, zbog svojih prilika, onda je rekao: šteta! Ja sam dakle ustanovio... to jest, sve to skupa, ne samo to; juče je Zamjotov... Vidiš, Rođa, ja sam tebi jučer, u pijanstvu govorio nešto, kad smo se vraćali kući... bojim se dakle, brate, da ti ne bi pretjerao, vidiš...

- Što to? Zar to što me smatraju luđakom? Pa možda i jest istina.

On se nasilu nasmiješi.

- Jest, jest... to jest, pi, nije!... li sve, što god sam govorio... (i o drugom, također onda), sve je bila gluparija i u pijanstvu.

- A što se ti ispričavaš! Kako je sve to dodijalo meni! - zavikne Raskoljnjikov s pretjeranom razdražljivošću.

On se uostalom malo i pretvarao.

- Znam, znam, razumijem. Vjeruj, da razumijem. Stid me je i govoriti...

- Pa ako te je stid, nemoj govoriti!

Zašute obadvojica. Razumihin je bio više nego oduševljen, a Raskoljnjikov je to osjećao i bilo mu je mrsko. Bunilo ga je i ono, što je Razumihin maločas govorio o Porfiriju.

"I pred tim treba jadikovati, - mislio je, a blijedio je i srce mu je kucalo, - i to što prirodnije jadikovati. Najprirodnije bi bilo uopće ne jadikovati. Namjerno ne jadikovati. Ne, namjerno opet ne bi bilo prirodno... No, kako tamo ispane... vidjet ćemo... odmah... Je li dobro, ili nije, što idem? Leptirica leti sama na svijeću. Srce mi kuca, to ne valja!..."

- U toj Sivoj kući, - reče Razumihin.

"Najvažnije je to, zna li Porfirij ili ne zna, da sam ja jučer bio u stanu one vještice... i tražio krv? Za jedan tren moram sve doznati, odmah, čim uđem, moram mu poznati na licu; i-na-če... makar propao, ja ću doznati!"

- A znaš li što? - obrati se Razumihinu s obješenjačkim smiješkom. - Ja sam, brate, primijetio danas, da si ti još od jutra u nekoj neobičnoj uzbuđenosti. Je li istina?

- U kakvoj uzbuđenosti? Nisam baš ni u kakvoj uzbuđenosti, - trgne se Razumihin.

- Ta primjećuje ti se, brate. Sjedio si maločas na stolici, kako nikada ne sjediš, sasvim na rubu, i sav se grčio. Svaki čas odskakuješ. Čas se srdiš, a čas ti njuška postane bogzna zašto slatka kao šećer. I crvenio si se; osobito onda, kad su te pozvale na objed, užasno si se zacrvenio.

Ma, nisam! Lažeš!... O čemu ti to govoriš?

- A što se vrckaš kao đače? Pi, do bijesa, opet se zacrvenio!

- Ta ti si zaista svinja!

- A čemu se meteš? Romeo! Čekaj, dok ja to danas negdje pripovjedim, ha-ha-ha! Mamu ću nasmijati... i još nekog...

- Slušaj, slušaj, slušaj, ta to je ozbiljno, ta to je... Što je to najzad, do bijesa! - zbuni se Razumihin sasvim, trnući od užasa. - Što ćeš ti njima pripovjediti? Ja, brate... Pi, kakva si ti svinja!

- Prava proljetna ruža! I kako ti to pristaje, da sama znaš! Romeo od desetak vršaka rasta! A kako si se umio danas, i nokte si očistio, a? Kad se to dešavalo? Boga mi, i napomadio si se! Deder se nagni!

- Svinjo!!!

Raskoljnjikov se toliko smijao, kao da zaista ne može da se suspregne, te jednako se smijući uđu oni i u stan Porfirija Petroviča. To je Raskoljnjikovu i bilo potrebno: iz soba se moglo čuti, da su ušli smijući se i još vazda hihoću u predsoblju.

- Ni riječi da nisi ovdje spominjao, jer ću te ja... smrviti! - šapne Razumihin bijesno, hvatajući Raskoljnjikova za rame.

 

 

 

V

 

Ovaj je već ulazio u sobe. Ušao je takva lica, kao da se svom silom suspreže, da ne prasne u smijeh. Za njim uđe zamišljen Razumihin, zbunjene, bijesne fizionomije, crven kao božur, dugačak i nespretan. Lice i cijela pojava njegova bili su u taj mah zaista smiješni i opravdavali su smijeh Raskoljnjikovljev. Raskoljnjikov, koji još nije bio predstavljen, pokloni se domaćinu, koji je stajao nasred sobe i gledao ih, kao da ih pita, te mu pruži i stisne ruku, još uvijek s očitim naporom, da priguši svoje veselje, da bar dvije tri riječi izgovori i da se predstavi. No tek što mu je pošlo za rukom, da se uozbilji i da nešto promrmlja, - kad odjednom pogleda opet, kao nehotice Razumihina i ne uzmogne se više suspreći: prigušeni smijeh provali to nesuzdržljivije, što ga je jače dosad svladavao. Neobično bjesnilo Razumihinovo na taj "srdačni" smijeh pridavalo je cijelom tom prizoru lik najiskrenijeg veselja i, što je glavno, prirodnosti. Razumihin kao namjerice pripomogne tome i sam.

- Pi, do bijesa! - zavikne on, zamahne rukom i udari njome baš o mali, okrugli stolić, na kome stoji prazna čajna čaša.

Sve poleti i zazveči.

- Ta zašto, gospodo, lomite stolice, to je na štetu države! - uzvikne veselo Porfirij Petrovič.

Bila je to ovakva scena: Raskoljnjikov zaboravio ruku u domaćinovoj ruci, te se smije, ali očekuje čas, da što brže i što prirodnije završi. Razumihin, koji se do kraja zbunio, kad se srušio stolić i razbila čaša, mrko pogledao na krhotine, pljunuo i oštro se okrenuo prema prozoru, tamo stao, publici okrenuo leđa, strašno namrštena lica, pa gleda kroz prozor i ništa ne vidi. Porfirij se Petrovič smije i želi da se smije, ali je očevidno, da mu je potrebno razjašnjenje. U uglu je sjedio na stolici Zamjotov, koji je ustao kad uđoše gosti, te sada stoji i čeka, raširio usta na smiješak, ali motri cio taj prizor u dvoumici i dapače s nekom nepovjerljivošću, a Raskoljnjikova čak i s nekom zbunjenošću. Neočekivana nazočnost Zamjotovljeva prenerazi Raskoljnjikova neprijatno.

"To moram uzeti u obzir!" pomisli on.

- Oprostite, molim, - započne, još jače zbunjen, - Raskoljnjikov.

- Molim, vrlo mi je prijatno, a i tako ste zgodno ušli... Što, on neće ni da se pozdravi? - mahne Porfirij Petrovič glavom na Razumihina...

- Boga mi, ne znam, što se razbjesnio na mene. Ja sam mu jedino rekao putem, da je nalik na Romea i... i dokazao sam mu, i ništa više, čini mi se, nije bilo.

- Svinjo! - ozove se Razumihin, ne okrećući se.

- Imao je dakle jako ozbiljnih razloga, kad se za jednu jedincatu riječcu ovako rasrdio, - nasmije se Porfirij.

- Ih, ti istražitelju!... Ta đavo vas odnio sve! - odbrusi Razumihin.

I odjednom se nasmije, lice mu se razveseli, kao da nije ništa ni bilo, i on priđe Porfiriju Petroviču.

- Dosta! Svi smo glupani! Ali na posao: evo prijatelja, Rodion Romanič Raskoljnjikov, prvo, po čuvenju ga znaš, želi da se upozna s tobom, a drugo, ima malen posao s tobom. Ha! Zamjotov! Otkud ti ovdje? Zar se znate? Kada ste se upoznali?

"Što je to opet!" pomisli Raskoljnjikov uznemiren.

Zamjotov se nekako zbunio, ali ne jako.

- Ta juče smo se upoznali kod tebe, - reče on neusiljeno.

- Bog me je dakle izbavio suvišnog: prošle me je nedjelje molio te molio, da ga svakako predstavim tebi, a vi ste se slizali i bez mene... Gdje ti je duhan?

Porfirij je Petrovič bio odjeven po domaći, u kućnoj haljini, u posve čistom rublju, u izgaženim papučama. To je čovjek od trideset i pet godina, niži od srednjeg rasta, pun i dapače s trbuščićem, obrijan, bez brkova i bez zalizaka, kratko ošišane kose na velikoj, okrugloj glavi, koja se nekako osobito zaokruglila i ispupčila na zatiljku. Punačko, okruglo lice, s nešto zatubastim nosom, bijaše boležljive, tamnožute boje, ali prilično živahno i dapače podrugljivo. Bilo bi štoviše i dobrodušno, kad ne bi smetao izražaj u očima, u kojima je neki židak vodeni sjaj, a pokrivene su skoro bijelim, treptavim trepavicama, kao da nekom namiguju. Pogled tih očiju nekako čudno odudara od cijele pojave, koja je ponešto i ženska i pridaje joj mnogo više ozbiljnosti, nego što bi se očekivalo, kad je u prvi mah pogledaš.

Čim je Porfirij Petrovič čuo, da gost ima s njim posao, odmah ga pozove, da sjedne na divan, sjedne i sam na drugi kraj, te očekujući, da mu se odmah razloži stvar, uperi u gosta pogled s onom napetom i preozbiljnom pažnjom, koja tišti i buni u prvi mah, pogotovo kad još nisi poznat, a osobito onda, ako stvar, što je razlažeš, nije po tvom sudu nimalo u skladu s takvom neobično velikom pažnjom, što joj se prida je. No Raskoljnjikov mu razloži svoju stvar kratko i jezgrovito, jasno i točno, te je tako bio zadovoljan sam sobom, da je čak uspio prilično dobro promotriti i Porfirija. Porfirij Petrovič nije također za sve to vrijeme skidao s njega očiju. Razumihin, koji im je sjeo sučelice, za isti stol, ražario se i nestrpljivo pratio izlaganje stvari, te svaki čas prenosio pogled s jednoga na drugoga, tako da je to već nešto prevršavalo mjeru.

"Glupan!" - opsuje ga Raskoljnjikov u sebi.

- Treba da prijavite policiji, - odgovori Porfirij sasvim poslovna lica, - da vi, pošto ste doznali za taj i taj događaj, to jest, za ono ubijstvo, molite sa svoje strane, da se izvijesti istražitelj, kome je predana ta stvar, da te i te stvari pripadaju vama i vi ih želite iskupiti... ili onaj... uostalom, tamo će vam već napisati.

- To i jest ono zlo, - potrudi se Raskoljnjikov, da se što gore zbuni, - što ja u ovaj čas baš i nemam novaca... pa ne mogu ni takvu sitnicu... ja bih, znate, želio sada jedino prijaviti, da su te stvari moje, no kad budem imao novaca...

- To je svejedno, - odgovori Porfirij Petrovič, hladno primajući razjašnjenje o novčanim prilikama, - uostalom možete, ako vas je volja, i ravno meni pisati u tom smislu, pošto sam doznao to i to, to prijavljujem te i te moje stvari, i molim...

- A to na prostom papiru? - prekine brže Raskoljnjikov, zanimajući se opet za novčanu stranu te stvari.

- O, na najprostijem!

I odjednom ga Porfirij Petrovič pogleda očevidno podrugljivo, pa zažmiri i nekako namigne. Uostalom, tako se Raskoljnjikovu možda samo učinilo, jer je to tek trenutak potrajalo. Bar nešto nalik tome. Raskoljnjikov bi se zakleo, da mu je mignuo, a bijes ga znao, zašto.

"Zna!" - sine mu glavom poput munje.

- Oprostite, što sam vas uznemirio takvim sitnicama, - nastavi on, nešto smeten, - stvari su moje vrijedne samo pet rubalja, ali meni su nadasve dragocjene, kao uspomena na one, od kojih sam ih dobio, te priznajem, kad sam doznao, jako sam se uplašio.

- Zato si se onako usplahirio jučer, kad sam ja izbrbljao Zosimovu, da Porfirij ispituje zalagače? - priklopi Razumihin s očevidnom namjerom.

To je bilo već nepodnosivo. Raskoljnjikov ne otrpi, nego ga zlobno opali crnim očima, u kojima je plamtio gnjev. Onda se odmah snađe opet.

- Ti se, brate, čini mi se, podruguješ meni? - obrati se on njemu spretno izvještačenom razdražljivošću. - Ja priznajem, da se možda suviše brinem za to, što je u tvojim očima sitnica; ali ne treba me zato smatrati sebičnjakom, ni gramzljivcem, jer u mojim očima te dvije ništave stvari možda i nisu sitnice. Ja sam ti već govorio maločas, da je taj srebrni sat, što vrijedi groš, jedina stvar, što mi je ostala od oca. Volja te smijati se meni, ali meni je došla mati, - okrene se on odjednom Porfiriju, - a kad bi ona doznala, - okrene se opet brže Razumihinu, nastojeći osobito, da bi mu zadrhtao glas, - da je taj sat propao kunem vam se, ona bi očajavala! Žene!

- Ta nipošto! Nisam nipošto ovako mislio! Ja sam mislio baš protivno! - uzvikao se ogorčeni Razumihin.

"Je li dobro? Je li prirodno? Nisam li pretjerao?" trepetao je u sebi Raskoljnjikov. "Zašto sam rekao: žene?"

- A, došla vam je mati? - zapita bogzna zašto Porfirij Petrovič.

- Jest.

- A kada?

- Sinoć.

Porfirij zašuti, kao da razmišlja.

- Vaše stvari nisu mogle ni u kom slučaju propasti, - nastavi on spokojno i hladno. - Ta ja vas tu čekam već odavno.

I kao da nije ništa ni bilo, uzme on brižno podmetati pepeljaru Razumihinu, koji je nemilice tresao cigaretu na sag. Raskoljnjikov se trgne, no Porfirij kao da nije ni primijetio, vazda još zaposlen Razumihinovom cigaretom.

- Što-o! Čekaš! A zar si ti znao, da je i on tamo zalagao? - zavikne Razumihin.

Porfirij se Petrovič obrati ravno Raskoljnjikovu.

- Obadvije vaše stvari, prsten i sat, bile su kod nje zamotane zajedno u isti papir, a na papiru je bilo razgovijetno napisano olovkom vaše ime, pa dan i mjesec, kad je primila od vas te stvari...

- Kako ste vi samo brižljivi?... - nespretno se nasmiješi Raskoljnjikov, starajući se osobito, da mu gleda ravno u oči, ali nije mogao da istraje, te onda dometne: - Primijetio sam to sada zato, jer je po svoj prilici bilo mnogo zalagača... te bi vam teško bilo popamtiti sve... A vi se baš ovako jasno sjećate svih, i... i...

"Glupo! Slabo! Čemu sam to dometnuo!"

- Skoro su svi zalagači sada već poznati, jedino vi niste izvoljeli doći, - odgovori Porfirij s jedva primjetljivom nijansom poruge.

- Nisam bio sasvim zdrav.

- I to sam čuo. Čuo sam dapače, da vas je nešto vrlo razjadilo. I sada kao da ste blijedi.

- Nisam nipošto blijed... naprotiv, sasvim sam zdrav! - odbrusi Raskoljnjikov grubo i bijesno, mijenjajući iznenada ton.

Zakipio u njem bijes i nije mogao da ga priguši.

- "A u bijesu ću se i izbrbljati!" - sine mu u glavi. - "A zašto me oni muče!..."

- Nije sasvim zdrav! - prihvati riječ Razumihin. - Baš je nagao! Do jučer je skoro u nesvjestici buncao... Ne bi vjerovao, Porfiriju: ne može ni na nogama da stoji, a čim smo se mi, ja i Zosimov, uklonili, obukao se i tiho se odšuljao, pa je vragovao kojegdje, skoro do ponoći, i to, velim ti, sasvim u bunilu, pomisli! Osobit slučaj!

- Zar zaista: sasvim u bunilu? Zar zbilja, molim vas! - nekako ženski zamaše glavom Porfirij.

- Eh, koješta! Ne vjerujte! Uostalom, vi i onako vjerujete! - izlane se Raskoljnjikov i suviše ljuto.

No Porfirij Petrovič kao da nije ni čuo te čudne riječi.

- Ta kako bi ti bio i otišao, da nisi bio u bunilu? - ražesti se odjednom Razumihin. - Zašto si izašao? Poradi čega?... I zašto baš kradom? No, jesi li ti onda bio pri zdravoj svijesti? Sada, gdje je minula sva opasnost, govorim ti iskreno!

- Dodijali su mi oni jučer, - obrati se Raskoljnjikov Porfiriju s drzovito izazovnim smiješkom, - pa sam im pobjegao, da najmim stan, gdje me neće pronaći, a ponio sam sa sobom silesiju novaca. Eto, gospodin je Zamjotov vidio novce. A što, gospodine Zamjotove, jesam li ja jučer bio pri pameti, ili u bunilu, ded razriješite prijepor.

U ovaj čas, čini se, volio bi zadaviti Zamjotova. Pogled njegov i šutanje nimalo mu se nisu sviđali.

- Po mom ste sudu govorili vi jako razumno i dapače lukavo, samo ste bili nadasve razdražljivi, - izjavi Zamjotov suho.

- A danas mi je kazivao Nikodim Fomič, - priklopi Porfirij Petrovič, - da vas je sreo jučer, kasno, u stanu nekoga činovnika, koga su pregazili konji...

- No, eto s tim činovnikom! - prihvati riječ Razumihin. - Zar ti nisi lud bio kod toga činovnika? Posljednje si novce dao udovici za sahranu! Ako si već kanio pomoći, - da si dao petnaest ili dvadeset, pa da si sebi ostavio bar tri, a ti si dao svih dvadeset i pet!

- Možda sam ja naišao na zakopano blago, pa ti i ne znaš. Zato sam se eto jučer i raspasao... Eno, gospodin Zamjotov zna, da sam ja našao blago!... Molim, oprostite, - obrati se on Porfiriju, a usne su mu podrhtavale, - što vam već pola sata dodijavamo ovakvim tričavim preklapanjem. Jesmo li vam dosadili?

- Molim, baš protivno! Pro-o-tivno! I ne sanjate, kako me zanimate. Zanimljivo je i gledati i slušati... i priznajem, ja se veselim, što ste napokon izvoljeli doći...

- Pa ded nam bar čaja, grlo je presušilo! - zavikne Razumihin.

- Prekrasna ideja! Možda će se pridružiti i ostali. A ne bi li... što krepče, prije čaja?

- Gubi se!

Porfirij Petrovič iziđe, da naredi čaj.

Raskoljnjikovu su se vitlale misli po glavi kao oluja. Bio je strahovito uzrujan.

"Glavno je, čak se i ne kriju, i neće da se prenavljaju! A čemu si ti govorio o meni s Nikodinom Fomičem, kad mene uopće i ne znaš? Neće dakle ni da kriju, da za mnom tragaju kao pasja rulja. Baš mi pljuju ravno u lice!" - drhtao je od bijesa. - "Pa udarajte ravno, a ne igrajte se mnome, kao mačka s mišem. Ta to je neuljudno, Porfirije Petroviču, ta možda ja to neću još ni doznati!... Ustat ću i otkresat ću svima u lice cijelu istinu i vidjet ćete, kako vas ja prezirem!..." - S teškom mukom odahne. - "A što onda, ako se meni samo čini tako? Što, ako je to priviđenje, te se ja varam u svemu, ljutim se zbog svog neiskustva, ne mogu zadržati svoju podlu ulogu? Možda je sve to bez ikakve namjere? Sve su im riječi obične, ali ima u njima nešto... Sve se to može svagda reći, ali ima nešto. Zašto je on rekao baš: "Kod nje?" Zašto je Zamjotov priklopio, da sam ja govorio lukavo? Zašto oni govore takvim tonom? Jest... ton... I Razumihin je tu sjedio, a zašto se njemu ništa ne pričinja? Tom se nedužnom bukvanu nikada ništa ne pričinja! Opet groznica!... Je li ono otoič mignuo meni Porfirij, ili nije? Valjda je to gluparija; čemu bi mi migao? Ili žele da mi razdraže živce, ili me podbadaju? Ili je sve priviđenje, ili znaju! A Zamjotov je dapače drzak... Je li drzak Zamjotov? Zamjotov je premislio preko noći. Ja sam i slutio, da će on premisliti. On je ovdje zato kao kod kuće, a isto je prviput. Porfirij ga ne smatra čak ni gostom, okrenuo mu leđa. Slizali se! Zacijelo su se slizali zbog mene! Zacijelo su o meni govorili, prije nego što smo došli!... Znaju li ono o stanu? Nek bude samo što brže! Kad sam rekao, kako sam pobjegao, da najmim stan, on je propustio, nije prihvatio... A to sam ja o stanu lukavo umiješao: bit će mi zgodno kasnije!... U bunilu tobože! Ha-ha-ha! Sve on o sinoćnjem večeru zna! Za majčin dolazak nije znao!... A ona je vještica zapisala olovkom i datum!... Varate se, ne dam se ja! To još nisu činjenice, to je samo priviđenje! Dajte vi fakte! Ni stan ni činjenica, nego bunilo; znam ja, što treba, da im govorim!... Da li oni znaju za stan? Neću otići, dok ne saznam! Zašto sam ja došao? A sada se eto ljutim, to je dakle činjenica! Pi, kako sam ja danas razdražljiv! Možda to i valja: bolesna uloga... On mene opipava. Htjet će da me zbuni. Zašto sam ja došao?"

Sve mu to sine kroz glavu poput munje.

Porfirij se Petrovič vrati za tren. Odjednom se on nekako razveselio.

- Od onoga tvoga jučerašnjeg, brate, mene još glava... Sav sam se nekako rasklimao, - progovori on Razumihinu sasvim drugim tonom, smijući se.

- No, što, je li bilo zanimljivo? Ja sam vas ostavio baš kod najzanimljivije točke. Tko je pobijedio?

- Pa nitko, razumije se. Na vjekovječna smo se pitanja navratili, u zraku smo lebdjeli.

- Da znaš, Rođa, na što smo se jučer navratili: postoji li zločin ili ne postoji? Mljeli smo toliko, da poludiš!

- Kakvo je to čudo? Obično socijalno pitanje, - odvrati Raskoljnjikov rastreseno.

- Pitanje nije bilo tako formulirano, - primijeti Porfirij.

- Nije sasvim tako, istina je, - pristane odmah Razumihin, žurno i vatreno po svojem običaju. - Slušaj dakle, Rodione, i reci, što misliš. Ja to želim. Jučer sam bjesnio u njihovom društvu i tako čekao; govorio sam im, da ćeš doći... Započeli smo od socijalističkog gledišta. Poznato je ono mišljenje: zločin je protest protiv nenormalnosti socijalnog poretka, - to jedino, ništa više, i nikakvi drugi uzroci ne dolaze u obzir - i ništa...

- Dobro si izmislio! - zavikne Porfirij Petrovič.

Očevidno se zanosio i svaki se čas smijao, gledajući Razumihina, te ga time još jače potpaljivao.

- Ništa drugo ne dolazi u obzir! - prekine ga Razumihin vatreno, - ne izmišljam ja... Ja ću ti pokazati njihovo knjige: sve se kod njih događa zato, jer je "sredina upropastila" - i ništa više. Omiljena fraza. Otud slijedi ravno: ako društvo bude uređeno na normalan način, nestat će mahom i svih zločina, jer neće biti razloga ikakvom protestu, te će u jedan mah svi postati pravednicima. Narav se ne uzima u račun, narav se istjeruje, naravi ne dolaze u obzir! Po njihovu se sudu neće čovječanstvo razviti historijskim živim putem do kraja, te se samo po sebi preobraziti najzad u normalno društvo, nego će naprotiv socijalni sistem iskočiti iz neke matematske glave, te odmah urediti cijelo čovječanstvo i za jedan ga tren stvoriti pravednim i bezgrješnim, prije ikakvog živog procesa, bez ikakvog historijskog i životnog puta! Zato oni tako instinktivno ne vole historiju; "same su nesklapnosti u njoj i gluposti" - i sve se objašnjava jedino glupošću! Zato oni i ne vole živi proces života i ne treba žive duše! Živa će duša zaiskati života, živa se duša neće pokoriti mehanici, živa duša zna da sumnja, živa je duša natražna! A ova ovdje, makar i zaudarala ponešto na strvinu, ipak je možeš načiniti od kaučuka, pa onda nije živa, nego je lišena slobode, ropska je i neće se uzbuniti. I konačni je rezultat, da su oni sve sveli samo na slaganje opeka, te na raspoređivanje hodnika i soba u falansteru![40] Falanster je gotov, ali priroda nam još nije spremna za falanster, nego hoće života, životni proces nije još završila, prerano joj je na groblje! Sa samom logikom ne možeš preskočiti prirodu! Logika će pogoditi tri slučaja, a njih ima milijun! Odrezati sav taj milijun i sve svesti na jedino pitanje o komforu! Najlakše rješenje zadaće! Zamamno jasno, te ne treba misliti! Glavno je da ne treba misliti! Sva se životna tajna može smjestiti na dva štampana arka!

- Eto, kako je stao buncati, melje! Za ruke ga treba držati, - smijao se Porfirij. - Pomislite, - obrati se on Raskoljnjikovu, - isto je tako bilo juče naveče u sobi u šestoro, i još nas je unaprijed počastio punchom, - možete zamisliti! - Koješta izmišljaš, brate: "sredina" znači mnogo kod zločina; ja ću to tebi dokazati.

- Znam i ja, da mnogo znači, ali ded ti meni reci: čovjek od četrdeset godina obeščašćuje desetgodišnju djevojčicu, - je li njega sredina navela na to?

- Pa ako ćeš pravo, možda i jest sredina, - primijeti Porfirij s čudnom ozbiljnošću. - Zločin nad djevojčicom može se još kako objasniti "sredinom".

Razumihin zapadne skoro u bjesnilo.

- No, ako hoćeš, odmah ću ja tebi izvesti zaključak, - zarikne on, - da su tvoje trepavice zato bijele, jer je Ivan Veliki[41] visok tridest i pet hvati, a dokazat ću jasno, točno, progresivno i dapače s liberalnom nijansom! Mogu! No, hoćeš li se kladiti?

- Kladim se! Da čujemo, kako će on to izvesti!

- Ta vazda on hini, đavo! - zavikne Razumihin, skoči i mahne rukom. - Zar je i vrijedno govoriti s njim! Sve on to namjerice govori, još ti njega ne znaš, Rodione! I jučer je pristao uz njih, samo da zbija šalu sa svima. I što je govorio jučer, bože moj! A oni mu se obradovali!... Može on ovako da izdrži po dvije nedjelje dana. Lanjske nas je godine, bogzna zašto, uvjerio, da će u kaluđere: dva je mjeseca tvrdio to neprestance! Nedavno zamislio i uzeo uvjeravati, da se ženi i da je sve već gotovo za svadbu. Dao napraviti i novu odjeću. Svi mu već stadosmo čestitati. A nije bilo ni zaručnice, niti ičega, sve sama opsjena!

- Al si slagao! Odjeću sam dao načiniti još prije. Zbog nove je odjeće meni i palo na pamet, da vas sve nasamarim.

- Zar ste vi zaista takva pretvorica? - zapita Raskoljnjikov nehajno.

- Zar ste vi mislili, da nisam? Počekajte, i vas ću ja nasaditi, ha-ha-ha! Ali ja ću evo da vam reknem cijelu istinu. Sva ta pitanja, zločini, sredine, djevojčice, podsjetili su me sada na jedan vaš člančić, koji me je uostalom svagda interesirao. O zločinu - kako li se zove, zaboravio sam naslov, ne sjećam se. Prije dva mjeseca imao sam zadovoljstvo, da ga pročitam u Periodičnoj Besjedi.

- Moj članak? U Periodičnoj Besjedi? - zapita Raskoljnjikov začuđen. - Ja sam prije pola godine, kad sam istupio sa sveučilišta, napisao zaista, u povodu neke knjige, jedan članak, ali odnio sam ga onda listu Sedmična Besjeda, a ne Periodičnoj.

- Ali je dospio u Periodičnu.

- Ta Sedmična je Besjeda prestala izlaziti, zato i nisu onda štampali...

- Istina je, no kad je Sedmična Besjeda prestala, združila se s Periodičnom Besjedom, pa zato je vaš člančić prije dva mjeseca štampan u Periodičnoj Besjedi. A vi niste znali?

Raskoljnjikov nije zaista ništa znao.

- Ta, molim vas, možete od njih zaiskati honorar za članak! Vi ste zaista čudne naravi! Samotujete tako, ta ne znate ni ovakve stvari, što se baš vas tiču. Ta to je fakat.

- Bravo Rođa! Ni ja nisam znao! - zavikne Razumihin. - Skoknut ću danas u knjižnicu i zaiskat ću taj broj! Prije dva mjeseca? Koji datum? Svejedno, naći ću! Ništa on ne kazuje!

- A kako ste vi doznali, da je članak moj? Potpisan je slovom.

- Slučajno, i to nedavno. Od urednika; znam ga... Jako sam se zanimao.

- Ja sam razmatrao, sjećam se, psihično stanje zločinca u cijelom toku izvršenja zločina.

- Jest, i vi tvrdite, da sam čin zločina uvijek prati bolest. Jako, jako originalno, ali... mene nije zanimao baš taj dio vašeg člančića, nego jedna misao, što ste je spomenuli na kraju članka, ali je, na žalost, samo nejasno nabačena... U jednu riječ, ako se sjećate, ima tamo neka aluzija na to, kao da na svijetu ima i takvih ljudi, koji mogu... to jest, nije da mogu, nego imaju potpuno pravo, da vrše svakakve opačine, i za njih nije zakon pisan.

Raskoljnjikov se osmjehnu tom namjernom i namještenom iskrivljavanju njegove ideje.

- Kako? Što? Pravo na zločin? Valjda nije zato, što ga je "upropastila sredina?" - poče ispitivati Razumihin, nekako uplašen.

- Nije, nije, nije nipošto zato, - odgovori Porfirij. - Sve je u tom, da se u njegovu članku svi ljudi nekako dijele na "obične" i "neobične". Obični ljudi moraju živjeti u pokornosti, te nemaju prava, da krše zakon, jer oni su, eto, obični. A neobični ljudi imaju pravo, da izvršuju svakakve zločine i svakojako da krše zakon, baš zato, jer su neobični. Tako vi pišete, čini mi se ako se ne varam?

- Ta otkud bi bilo to? Ne može biti ovako! - mrmljao je Razumihin u dvoumici.

Raskoljnjikov se opet nasmiješi. U jedan je mah razumio, o čem se radi i na što bi da ga navedu. Sjećao se svoga članka. Odluči, da primi izazov.

- Nije kod mene sasvim tako, - započne on priprosto i skromno. - Uostalom, priznajem, vi ste ga gotovo vjerno iznijeli, pa možda, ako vas je volja, i sasvim vjerno... (Kao da mu je prijatno pristati uza to, da je sasvim vjerno.) Razlika je jedino u tom, što ja nipošto ne tvrdim, da neobični ljudi svakako moraju i da su dužni činiti svagda svakojaka nedjela, kako vi velite. Meni se štoviše čini, da takav članak ne bi ni propustili u štampu. Ja sam jedino natuknuo, da "neobični" čovjek ima pravo... to jest, nema oficijelno pravo, nego sam ima pravo dopustiti svojoj savjesti, da prekorači... neke zapreke, a i to jedino onda, ako to iziskuje ostvarenje njegove ideje, koja je gdjekada spasonosna za cijelo čovječanstvo. Vi izvoljeste reći, da je moj članak nejasan; ja ću vam ga objasniti, koliko mogu. Možda se i ne varam, što mislim, da vi to valjda i želite; izvolite dakle. Ja mislim: ako se Kepplerova i Newtonova otkrića, uslijed kakvih kombinacija, ne bi bila mogla čovječanstvu objasniti ni uz koji drugi uvjet, nego da bude žrtvovan život jednoga, desetorice, stotine i tako dalje ljudi, koji smetaju tomu otkriću, ili su mu na putu i priječe ga, to bi Newton imao pravo i bio bi dapače obvezan... ukloniti tih deset ili sto ljudi, da svoja otkrića objavi cijelom čovječanstvu. Iz toga uostalom ne slijedi nipošto, da Newton ima pravo ubijati svakoga, koga misli, koga sretne ili skobi, ili krasti svaki dan na trgu. Dalje ja, sjećam se, razvijam u svom članku, da su svi... no, na primjer, i zakonodavci, i utemeljitelji čovječanstva, počinjući od najdrevnijih, te nastavljajući s Likurzima, Solonima, Muhamedima, Napoleonima i tako dalje, svi do jednoga bili zločinci već po tom, šta su, dajući novi zakon, tim samim kršili stari zakon, sveto poštivan od društva, baštinjen od djedova, te naravno nisu prezali ni pred krvlju, ako im je samo mogla pomoći ta krv, gdjekada sasvim nedužna i junački prolivena za drevni zakon. Vrijedno je uočiti i to, da su ti dobrotvori i utemeljitelji čovječanstva većinom bili osobito strašni krvoloci. U jednu riječ, ja zaključujem, da i svi ljudi, ne samo veliki, nego i oni, koji iole skreću s kolotečine, to jest, koji su iole sposobni, da reknu išta novo, - moraju po prirodi svojoj biti svakako zločinci, više ili manje, razumije se. Inače im je teško izići iz kolotečine, a da ostanu u kolotečini, tome se dabome ne mogu privoljeti. U jednu riječ, vi vidite, da tu nema dosad ništa osobito novo. To se tisuću puta već napisalo i pročitalo. Što se pak tiče moje razdiobe ljudi na obične i neobične, priznajem, da je ta razdioba nešto samovoljna, ali ja to i ne nastojim dokazati točnim ciframa. Ja jedino vjerujem u svoju glavnu misao. A ta je misao, da se ljudi po prirodnom zakonu dijele uopće na dvije vrste: na nižu (običnu), to jest, da tako reknem, na materijal, koji služi jedino za rađanje sličnih stvorenja, i na ljude odista, to jest na one, u kojima ima dara ili talenta, da u svojoj sredini reknu novu riječ. Podvrste su tu dabome nebrojene, ali one se dvije vrste razlikuju prilično oštro pa svojim crtama: prva vrsta, to jest, materijal, to su uopće ljudi, po svojoj prirodi konzervativni, pristojni, žive u poslušnosti i vole da budu poslušni. Oni po mom sudu i moraju da budu poslušni, jer je to njihovo određenje i nikako ih ne ponizuje. Druga vrsta: svi krše zakon, rušioci su ili bar skloni tome, sudeći po sposobnostima. Zločini su tih ljudi, razumije se, relativni i raznoliki: ponajviše oni iziskuju, u jako različnim izjavama, da se u ime boljega razruši današnje. No ako je kome potrebno poradi ideje koraknuti i preko leša i preko krvi, to on može zaista u sebi, po mom sudu, dopustiti sam sebi, da korakne preko krvi, što uostalom zavisi o ideji i njezinoj veličini, to zapamtite! Jedino u tom smislu govorim ja u svom članku o njihovu pravu na zločin. (Sjećate se, mi smo i započeli od pravnoga pitanja.) Uostalom, nemojte se mnogo uzrujavati: masa skoro nikada ne priznaje njima to pravo, nego ih kažnjava i vješa (više ili manje), te time pravedno izvršuju svoje konzervativno određenje, ali ta ista masa, u budućim svojim pokoljenjima, diže te pogubljene ljude na pijedestal i klanja im se (više ili manje). Prva je vrsta svagda gospodar sadašnjosti, druga vrsta gospodar budućnosti. Oni prvi čuvaju svijet i množe ga brojem; ovi drugi kreću svijet i vode ga k cilju. I ovi i oni imaju sasvim jednako pravo, da postoje. U jednu riječ, kod mene imaju svi jednako pravo, i vive la guerre éternelle,[42] dok ne nastane Novi Jeruzalem, razumije se!

- Vi dakle ipak vjerujete u Novi Jeruzalem?

- Vjerujem, - odgovori Raskoljnjikov čvrsto, a dok je govorio, i to i svu svoju dugu tiradu, gledao je u zemlju, u jednu točku, koju je odabrao na sagu.

- I-i-i u boga vjerujete? Oprostite, što sam tako radoznao.

- Vjerujem, - ponovi Raskoljnjikov, dižući oči na Porfirija.

- I-i u uskrsnuće Lazarevo vjerujete?

- Vjerujem. Što će vam sve to?

- Doslovce vjerujete?

- Doslovce.

- Eto tako sam... bio radoznao. Oprostite! No, molim vas, vraćam se na ono pređašnje, - ta ipak ih ne kažnjavaju svagda; neki naprotiv...

- Slave slavlje još za života? O, jest, neki postizavaju i za života, onda...

- Sami započinju kažnjavati?

- Ako treba, znajte: ponajviše i kažnjavaju. Vaša je primjedba uopće oštroumna.

- Hvala. No recite ovo: po čemu se razlikuju ti neobični ljudi od običnih? Ima li kod rođenja kakvih znakova? Velim zato, jer bi tu trebala veća točnost, da tako reknem, veće spoljašnje oznake: oprostite moj prirodni nespokoj praktična, dobrostiva čovjeka, ali zar se tu ne bi mogla uvesti, na primjer, osobita odjeća, ili da se nose nekakvi žigovi?... Jer priznajte i sami, ako nastane zbrka, te jedan iz jedne vrste uobrazi, da on pripada drugoj vrsti, i započne "uklanjati sve zapreke", kako ste se vi vrla sretno izrazili, ta onda će tu...

- O, to biva jako često! Ta je vaša primjedba još i oštroumnija od one malopređašnje...

- Hvala...

- Nema na čemu; ali uzmite na znanje, da se zabuna može desiti samo ljudima prve vrste, to jest "običnim" ljudima (kako sam ih ja okrstio možda jako nezgodno). Uza svu prirođenu sklonost njihovu za poslušnost, mnogi od njih, po nekoj nestašnosti prirode, koja nije uskraćena ni kravi, vole uobražavati, da su napredni ljudi, "rušioci", te srtati na "novu riječ", i to sasvim iskreno. Ali, u isti mah oni vrlo često i ne zapažaju zaista nove ljude, te ih dapače preziru kao zaostale ljude podlih misli. Ali ja mislim, da tu ne može biti osobite opasnosti, te ne treba zaista ni radi čega da se uznemirujete, jer oni nikada ne zakoračuju daleko. Što su se zanijeli, za to mogu dabome gdjekada biti išibani, da zapamte, gdje im je mjesto, ali ništa više; tu ne treba dapače niti izvršitelja; oni će sami sebe išibati, jer su jako dobroćudni: neki će iskazati tu uslugu uzajamno, a drugi će sami sebe svojim rukama... Uza to oni određuju sami sebi raznoliku javnu pokoru - ispada to lijepo i poučno; u jednu riječ, nemate ni radi čega da se uznemirujete... Takav je zakon.

- No, s te ste me strane bar ponešto umirili, ali evo opet nesreće, recite mi, molim vas, ima li mnogo takvih ljudi, koji imaju pravo, da kolju druge, tih "neobičnih"? Ja sam se naravno voljan pokoriti, ali priznajte i sami, neugodno je, ako njih bude jako mnogo, a?

- Ne vodite brigu ni o tom, - nastavi Raskoljnjikov onim istim tonom. - Ljudi s novom mišlju, koji su iole sposobni, da reknu išta novo, rađa se uopće neobično malo, dapače začudo malo. Jasno je samo jedno, da je red rađanja ljudi svih tih vrsta i podvrsta stalno i točno određen nekim prirodnim zakonom. Zakon je taj danas dabome nepoznat, ali ja vjerujem, da postoji i da će kasnije postati poznat. Ogromna masa ljudi, materijal, samo je zato na svijetu, da se naposljetku nekim naporom, nekim dosad zapuštenim procesom, nekim ukršćavanjem rodova i pasmina, napne i rodi najzad na svijet od tisuće bar jedan iole samostalan čovjek. A od deset tisuća, možda se rađa jedan, koji bi imao još veću samostalnost. (Ja govorim kao primjer, kao dokaz.) Od sto tisuća jedan je još veće samostalnosti. Genijalni ljudi od milijuna, a veliki geniji, usavršitelji čovječanstva, možda istom nakon što zemljom prođe mnogo tisuća milijuna ljudi. Ukratko, ja nisam zavirivao u retortu, u kojoj se sve to zbiva. No određeni zakon svakako postoji, i mora postojati; ne može tu biti nikakvog slučaja.

- Zbijate li vas dvojica šalu, što li? - zavikne naposljetku Razumihin. - Zaluđujete li jedan drugoga ili ne zaluđujete? Sjede i jedan se drugom podruguje! Govoriš li ti, Rođa, ozbiljno?

Raskoljnjikov digne prema njemu šuteći svoje blijedo, skoro žalosno lice: ne odgovori mu... A uz to tiho, žalosno lice učini se Razumihinu čudnom Porfirijeva neskrivana, nasrtljiva, razdražljiva, neuljudna zagrižljivost.

- No, brate, ako je to zaista ozbiljno, onda... Ti dabome pravo veliš, da to nije novo, nego je nalik na sve ono, što smo tisuću puta čitali i slušali; ali u svemu je tom zaista originalno i zaista jedino tvoje ono, gdje na moj užas dopuštaš, da se po savjesti lije krv, i to, oprosti, mi, čak s takvim fanatizmom. Ta to dopuštanje, da se lije krv po savjesti... po mom je sudu strašnije, nego službeno, zakonito dopuštanje, da se prolijeva krv...

- Prava istina, strašnije je, - ozove se Porfirij.

- Ti si se nešto zanio! Tu ima pogrešaka. Ja ću pročitati... Ti si me zanio! Ne možeš ti tako misliti... Pročitat ću.

- Svega toga u članku nema, tamo su samo aluzije, - progovori Raskoljnjikov.

- Jest, jest, - uzvrpolji se Porfirij, - sada mi je skoro sasvim jasno, kako vi izvolijevate gledati na zločin... oprostite, što dodijavam, dosađujem vam i suviše, i meni je samom mrsko... no vidite, vi ste me maločas jako umirili o pogrešnim slučajevima, gdje se miješaju one dvije vrste, ali... mene tu ipak uznemiruju razni praktički slučajevi. Neka nekakav čovjek ili mladić uobrazi, da je Likurg ili Muhamed... - budući, razumije se, - pa uzme uklanjati sve zapreke... Dalek je, veli, put, a za put treba novac... no, pa će uznastojati, da se domogne novaca, za pohod... znate?

Gamjotov odjednom frkne iz svog ugla. Raskoljnjikov ga i ne pogleda.

- Priznajem vam svakako, - odgovori on spokojno, - da se takvi slučajevi mogu dešavati. Glupi i tašti ljudi hvatat će se osobito na tu udicu, pogotovo mladež.

- Eto vidite. Pa što onda?

- Pa eto tako je, - podsmjehne se Raskoljnjikov, - nisam ja to skrivio. Tako jest i tako će svagda biti. Evo on (mahne na Razumihina) govorio je maločas, da ja dopuštam prolijevanje krvi. A što onda? Ta društvo je i suviše zaštitilo sebe progonstvima, tamnicama, sucima istražiteljima, robijom, - čemu da se uzrujavate? I tražite krivca!...

- A ako ga pronađemo?

- Sretan mu put!

- Ipak ste logični. A što s njegovom savješću?

- Pa što vas se ona tiče?

- Tako samo, zbog čovječnosti.

- U koga ima savjesti, neka i pati, ako prizna, da je pogriješio. To mu i jest kazna, - osim robije.

- No, a oni zaista genijalni, - zapita Razumihin namršten, - oni, kojima je dato pravo da kolju, ti dakle ne moraju nikako da stradaju, dapače ni za prolivenu krv?...

- Čemu ta riječ: moraju? Tu nema ni dopuštenja, ni zabrane. Neka pati, ako žali žrtvu... Stradanja i boli moraju biti u širokoj svijesti i dubokom srcu. Istinski veliki ljudi, smatram ja, zacijelo su na svijetu jako nujni, - dometne najednom zamišljeno, čak i tonom koji se razlikovao od tona razgovora.

Digne oči, zamišljen ih sve pogleda, nasmiješi se i prihvati kapu. Bio je i suviše spokojan za razliku od raspoloženja u kojem je maločas ušao, i to je osjećao. Svi ustanu.

- No, grdili vi mene ili ne grdili, srdili se ili ne srdili, ne mogu da se suspregnem, - opet će na koncu Porfirij Petrovič, - dopustite mi još jedno pitanje (jako vam ja dodijavam), jednu bih samo malu ideju da prometnem, samo zato, da je ne zaboravim.

- Dobro je, recite vašu ideju! - stajao je pred njim Raskoljnjikov, ozbiljan, blijed, te čekao...

- Eto... ne znam zaista, kako bih zgodnije izrekao... ideja je jako nestašna... psihološka... Ta kad ste pisali taj vaš člančić, ne može eto biti, he-he, da niste bar iole smatrali i sebe "neobičnim" čovjekom, koji govori novu riječ, to jest, u vašem smislu... Je li da je tako?

- Možda i jest, - odgovori Raskoljnjikov prezirno.

Razumihin se pomakne.

- Ako je dakle tako, ne bi li se vi i sami odlučili, no, onako, poradi kakvih neuspjeha i ugnjetavanja u životu, ili za unapređivanje cijelog čovječanstva, - da prekoračite tu zapreku?... Na primjer, da ubijete i opljačkate?

- Kad bih prekoračio, ne bih vam zacijelo rekao, - odgovori Raskoljnjikov s izazovnim, bahatim prezirom.

- Ta nemojte, ja se samo interesiram, zapravo zato, da bih razumio vaš članak, samo u literarnom pogledu...

"Pi, kako je to očito i drsko!" - pomisli Raskoljnjikov s odvratnošću.

- Dopustite, da vam saopćim, - odgovori on suho, - ja sebe ne smatram Muhamedom ni Napoleonom... niti bilo kojom sličnom osobom, a kad dakle nisam to, ne mogu vam ni dovoljno objasniti, kako bih ja postupio.

- Manite se, ta tko kod nas u Rusiji ne smatra sebe sada Napoleonom? - izgovori Porfirij sa strašnom familijarnošću.

Čak i u intonaciji njegova glasa bilo je sada nešto osobito jasno.

- Da nije to kakav budući Napoleon i našu Aljonu Ivanovnu prošle nedjelje ucmekao sjekirom? - izvali odjednom iz ugla Zamjotov.

Raskoljnjikov je šutio, te uporito, čvrsto gledao Porfirija. Razumihin se smrači i namršti. On je već i prije počeo nešto naslućivati. Gnjevno se ogleda. Prođe časak mračne šutnje. Raskoljnjikov se okrene da ode.

- Vi dakle odlazite! - prijazno će Porfirij, izvanredno ljubazno pružajući ruku. - Jako mi je, jako milo, što smo se upoznali. A što se tiče vaše molbe, ni brige vas! Samo napišite onako, kako sam vam govorio. A najbolje će biti, da sami svratite onamo k meni... ovih dana... recimo sutra. Bit ću tamo oko jedanaest sati, zacijelo. Sve ćemo udesiti... razgovarat ćemo se... Vi bi pak, kao jedan od posljednjih, što su tamo bili, mogli možda i reći štogod nama... - priklopi on na najdobrodušniji način.

- Vi želite mene službeno ispitati, po svim propisima - zapita Raskoljnjikov oštro.

- Čemu? Zasad to nije nikako potrebno. Niste me dobro razumjeli. Ja, vidite, ne propuštam priliku i... i sa svima sam zalagačima već govorio... od nekih sam uzimao iskaze... a vi, kao posljednji... Ali zbilja! - zavikne on, obradovavši se nečemu. - Baš sam se sjetio; ta što ja! - okrene se on Razumihinu. - Ti si mi onda nabio uši o onom Nikolaški... no ja i sam znam, i sam znam, - okrene se Raskoljinjkovu, - da je mladić nedužan, ali što ću, i Mićku sam morao uznemiriti... Evo, u čemu je stvar, suština svega: kad ste prolazili onda stubištem... molim, vi ste u osam sati bili tamo?

- Jest, u osam sati, - odgovori Raskoljnjikov, a u isti čas osjeti neprijatnost, jer je to mogao i prešutjeti.

- Kad ste dakle prolazili u osam sati stubištem, niste li možda vidjeli na drugom katu, u onom otvorenom stanu - sjećate li se, dva radnika, ili bar jednog od njih? Oni su tamo bojili, niste li ih primijetili? To je za njih jako, jako važno!...

- Ličioce? Ne, nisam vidio... - odgovori Raskoljnjikov polagano, kao da kopka po uspomenama, a u isti se mah svim bićem svojim napinjao i zamirao od muke, da bi što prije pogodio, u čemu je zapravo zamka i da ne bi štogod previdio. - Ne, nisam vidio, a nisam ni primijetio taj otvoreni stan... ali na trećem katu (sasvim je već prozreo zamku, te triumfira), - sjećam se, neki se činovnik selio iz stana... sučelice Aljone Ivanovne... sjećam se... jasno se sjećam... vojnici su iznosili neki divan i mene su pritisli uza zid... a ličilaca se ne sjećam, da su bili tamo... a ni otvorena stana nije bilo nigdje, čini mi se. Da, nije bilo...

- Ta što hoćeš ti! - zavikne odjednom Razumihin, kao da se osvijestio i shvatio. - Ličioci su bojili na sam dan ubijstva, a on je bio tamo tri dana prije toga! Što ti to pitaš?

- Pa, smiješan sam! - lupi se Porfirij po čelu. - Do đavola, pamet mi se već muti od te stvari! - obrati se on Raskoljnjikovu, kao da se ispričava. - Bilo bi nam veoma važno, da doznamo, nije li ih tko vidio tamo u stanu u osam sati, pa sam sada pomislio, da bi i vi mogli reći... sasvim sam smiješao!

- Treba dakle biti pozorniji, - primijeti Razumihin mrzovoljno.

Te je riječi izrekao već u predsoblju. Porfirij ih Petrovič isprati izvanredno ljubazno čak do vrata. Oni iziđu mrki i namršteni na ulicu i nekoliko koračaja ne progovore ni riječi. Raskoljnjikov odahne duboko...

 

 

 

VI

 

- ... Ne vjerujem! Ne mogu da vjerujem! - ponavljao je zaprepašteni Razumihin, nastojeći svom silom, da pobije Raskoljnjikovljeve zaključke.

Prilazili su već Bakaljejevljevu svratištu, gdje ih Puljherija Aleksandrovna i Dunja odavno čekaju. Razumihin je u žestokom razgovoru postajkivao svaki čas, zbunjen i uzrujan već tim samim, što su oni prvi put progovorili jasno o onom.

- Ne vjeruj! - odgovori. Raskoljnjikov s hladnim, nehajnim smiješkom. - Ti po svom običaju nisi ništa primijetio, a ja sam mjerio svaku riječ.

- Ti si sumnjičav, zato si i mjerio... Hm... zaista, priznajem, Porfirijev je ton bio prilično čudan, a osobito onaj podlac Zamjotov!... Pravo veliš, nešto je bilo u njem; ali zašto, zašto?

- Promislio je preko noći.

- Baš obratno, obratno! Da je u njih takva luda misao, trudili bi se iz svih sila, da je prikriju i da sakriju svoje karte, pa da te onda uhvate... Ali sada - to je drsko i neoprezno!

- Da imaju fakte, to jest stvarne fakte, ili iole osnovane sumnje, onda bi se oni zaista postarali, da prikriju igru, u nadi, da će iskartati još više. (Uostalom, odavno bi već i pretragu proveli!) Ali oni nemaju nijednog fakta, sve je u njih uobraženje, sve ima dva kraja, samo maglovita ideja, - pa zato i nastoje, da zbune drskošću. Ja sam se možda i sam prozlio, što nema fakata, te sam se u ljutini istresao. A možda je i kakav naum u njega... Čini se, da je uman čovjek... Možda me je htio zaplašiti tim, što zna... Tu ti je, brate, posebna psihologija... Uostalom, odurno je objašnjavati sve to. Mani se!

- I uvredljivo, uvredljivo! Razumijem ja tebe! No... kad smo već započeli otvoreno da govorimo, a to je krasno, što smo napokon uzeli da govorimo otvoreno (ja to volim!) - priznat ću ti sada iskreno, da sam odavna već primjećivao u njima tu misao, za sve ovo vrijeme; razumije se, jedva je jedvice primjećuješ, mili ona samo, ali zašto i da mili! Kako se i usuđuju! Gdje im je tu skroviti korijen? Da ti znaš, kako sam ja bjesnio! Što: zar zato, što bijedni student, izmrcvaren siromaštvom i hipohondrijom, uoči ljute bolesti i bunila, što se već možda javlja u njemu (pazi!), sumnjičav, samoljubiv čovjek, koji zna svoju vrijednost, a šest mjeseci čuči u sobi i ni s kim se ne sastaje, u dronjcima, s cipelama bez potplata, - stoji pred nekakvim redarčićima i trpi njihove pogrde; a tu mu je pred nosem neočekivani dug, dospjela mjenica dvorskoga savjetnika Čebarova, smradni maz, trideset stupanja Reaumura, zapara, gužva ljudska, pripovijedanje o ubijstvu osobe, kod koje je jučer bio, i sve to - na prazan želudac! Kako da se onda i ne onesvijesti! I na tom temelje sve! Dođavola! Ja razumijem, da je to gadno, ali bih ja na tvom mjestu, Rođka, zahihotao svima u lice, ili bolje: plju-nu-o bih im svima u njušku, ali pojače, odvalio bih na sve strane dvadesetak pljusaka, pametno, kako i treba svagda, pa bih time i završio. Pljuni! Obodri se! Sramota je!

"Dobro je on to razložio zaista", - pomisli Raskoljnjikov.

- Pljuni? A sutra opet ispitivanje! - progovori on ogorčeno. - Zar da se ja s njima objašnjavam? - I to mi se gadi, što sam se jučer u gostionici ponizio i govorio sa Zamjotovom...

- Dođavola! Otići ću ja sam Porfiriju! Pritisnut ću ja njega onako rođački: neka on meni sve razloži do najtanjih tančina. A Zamjotov...

"Naposljetku se dosjetio!" - pomisli Raskoljnjikov.

- Stoj! - zavikne Razumihin, hvatajući ga za rame. - Stoj! Što si ti to nabuncao! Ja sam se dosjetio: ti buncaš. Kakva ti je to podvala? Ti veliš, da je ono pitanje o radnicima bila podvala? Promozgaj: da si ti ono uradio, zar bi se mogao zabrbljati, da si vidio, kako boje stan... i da si vidio radnike? Naprotiv: ništa ne bi vidio, sve da i jesi vidio! Tko li će išta priznavati protiv sebe?

- Da sam ja onu stvar učinio, svakako bih rekao, da sam vidio, i radnike i stan, - odgovarao je dalje Raskoljnjikov preko volje i s očitom mrzovoljom.

- Pa zašto da govoriš protiv sebe?

- Zato, jer jedino seljaci, ili najneiskusniji novajlije, uporito i sve redom poriču kod preslušavanja. Ali čim je čovjek iole naobražen i iskusan, svakako se i po mogućnosti stara, da prizna sve spoljašnje činjenice, koje ne može ukloniti, samo im prišiva druge razloge, upleće kakvu osobitu, nenadanu crtu, koja im daje sasvim drugo značenje, i prikazuje ih u drugoj svjetlosti. Porfirij se valjda baš i nadao, da ću ja svakako odgovarati tako, te ću zato, da bi bilo nalik na istinu, reći, da sam vidio, a usto ću priplesti štogod za objašnjenje...

- Ta on bi ti odmah i rekao, da dva dana pred tim nisu ni mogli biti tamo radnici, pa si ti dakle bio baš na dan ubijstva, u osam sati. Sitnicom bi te zbunio.

- Jest, tome se on i nadao, da ja neću znati promisliti, nego ću se baš požuriti, da odgovorim što bliže istini, pa ću i zaboraviti, da dva dana prije ubijstva nisu mogli radnici tamo ni biti.

- Pa kako bi to zaboravio?

- To ti je najlakše. U takvim se najsitnijim stvarima najlakše i znaju buniti lukavi ljudi. Što je lukaviji čovjek, to se manje nada, da ćeš ga zbuniti običnom stvari. Najlukavijega čovjeka treba da zbuniš baš najpriprostijom stvari. Porfirij nije nipošto tako glup, kako ti misliš...

- Ali nakon svega ovoga, on je podlac!

Raskoljnjikov nije mogao da suspregne smijeh. No u taj mu se isti mah učini čudnim i vlastiti zanos i ta volja, kako je izgovorio posljednje objašnjenje, a ovamo je cio pređašnji razgovor podržavao s mrzovoljnom odvratnošću, jedino zbog cilja, radi potrebe.

"U neke stvari ulazim s užitkom!" - pomisli u sebi.

No skoro u taj se isti čas nekako uznemiri, kao da ga je prenerazila neočekivana, uzbudljiva misao. Nemir mu je sve rastao. Stigoše već do vrata Bakaljejevljeva svratišta.

- Idi sam, - reći će odjednom Raskoljnjikov, - ja ću se odmah vratiti.

- Kamo ćeš? Pa evo smo već stigli?

- Moram, moram, posao... doći ću za po sata... Reci tamo!

- Kako hoćeš, a ja ću za tobom!

- Što, zar bi i ti da me mučiš! - zavikne tako gorko razdražen, s takvim očajanjem u pogledu, da je Razumihin klonuo. Neko je vrijeme stajao na ulazu i mrko gledao, kako onaj brzo korača prema svojoj uličici. Naposljetku stisne zube, zgrči pesnice, zakune se odmah tu, da će još danas ižeti cijelog Porfirija kao limun, te se popne gore, da umiri Puljheriju Aleksandrovnu, koja se već bila usplahirila, što ih tako dugo nema.

Kad je Raskoljnjikov stigao svojoj kući, bile su mu se sljepočice oznojile i teško je disao. Brže se popne uz stube, uđe u nezaključani svoj stan i odmah zakvači vrata. Onda poleti uplašeno i bezglavo u ugao, prema onoj rupi, te je nekoliko časaka pomno čeprkao po njoj, pretraživao svaki kutić i svaku boru na tapeti. Ne nađe ništa, pa ustane i duboko odahne. Kad je maločas bio stigao do stuba Bakaljejevljeve kuće, palo mu je iznenada na pamet, da mu je možda koja stvar, koji lanac, kopča, ili dapače papir, u koji su bile zamotane stvari, sa staričinom zabilješkom, izmakao tada nekako i zapao u koju pukotinu, a onda će odjednom da istupi pred njega i da ga iznenada neminovno oda.

Stajao je kao zamišljen, a na usnama mu je titrao čudan smiješak, potišten, napola besmislen. Uzme naposljetku kapu i tiho iziđe iz sobe. Misli su mu se plele. Zamišljen siđe u kućni trijem.

- Pa evo ga upravo! - zavikne gromak glas.

On digne glavu.

Pazikuća stoji na vratima svoje sobice, te pravo na njega pokazuje nekom oniskom čovjeku, koji je naoko nalik na građanina, a odjeven je u dug haljetak, s prslukom, i iz daljine je sličan ženi. Glavu, na kojoj mu je zamazana kapa, objesio, a i sav je kao zgrbljen. Uvelo, smežurano lice kazuje, da mu je preko pedeset godina; sitne, mutne očice gledaju mrko, oštro, mrzovoljno.

- Što je? - zapita Raskoljnjikov, pristupajući pazikući.

Građanin ga pogleda ispod oka, promotri ga uporito, pomno, ne žureći se, onda se polako okrene i bez ijedne riječi iziđe iz trijema na ulicu.

- Ta što je to? - zavikne Raskoljnjikov.

- Eto je pitao nekakav, stanuje li ovdje student, vas je po imenu nazvao, i kod koga ste. Uto ste sišli, ja sam vas pokazao, a on otišao. Eto na!

I pazikuća je bio u nekoj dvoumici, ali međutim ne u velikoj; još malo promisli, onda se okrene i vrati se u svoju sobicu.

Raskoljnjikov poleti za građaninom i odmah ga smotri, gdje ide drugom stranom ulice, jednakim polaganim korakom, kao i prije, oči uperio u zemlju, te kao da nešto premišlja. Brzo ga stigne, ali neko je vrijeme koračao za njim; naposljetku pođe uporedo s njim i pogleda mu sa strane u lice. Onaj ga zamijeti odmah, promotri ga brzo, ali opet obori oči, i tako su koračali koji časak, jedan do drugoga, bez ijedne riječi.

- Vi ste pitali za mene... pazikuću? - progovori najzad Raskoljnjikov, ali ne jako glasno.

Građanin mu ne odgovori, pa i ne pogleda ga. Opet pošute.

- A što biste vi... dolazite i pitate... i šutite... ta što je to?

Raskoljnjikovu se je trgao glas i nije mogao jasno da izgovara riječi.

Građanin sada digne oči i pogleda Raskoljnjikova zlokobnim, mračnim pogledom.

- Ubojico! - progovori on iznenada tihim, ali jasnim, razgovijetnim glasom.

Raskoljnjikov je stupao kraj njega. Noge mu odjednom užasno oslabe, po leđima ga podiđe jeza, srce mu na časak zamre; onda mu opet zakuca, kao da se otkačilo. Tako prođu stotinjak koračaja, uporedo, i opet mukom mučeći.

Građanin ga nije gledao.

- Ta što vi... što... tko je ubojica? - promrmlja Raskoljnjikov, da se je jedva i čulo.

- Ti si ubojica, - izgovori onaj još razgovjetnije, oštrije i kao sa smiješkom mrskog slavlja, te opet pogleda Raskoljnjikova ravno u blijedo lice i u zamrzle oči.

Stignu obadvojica na raskršće. Građanin zakrene lijevo u ulicu i pođe ne obazirući se. Raskoljnjikov zastane, te je dugo gledao za njim. Vidio je, kako je onaj otišao već pedesetak koračaja, pa se onda obazro, i pogledao njega, koji je još uvijek stajao nepomično na istom mjestu. Razabrati se nije moglo, ali Raskoljnjikovu se učini, da se onaj i sada nasmiješio hladno-mrskim, pobjedničkim smiješkom.

Polaganim, iznemoglim korakom, klecajući i nekako užasno prozebao, vrati se Raskoljnjikov u svoju sobicu. Skine kapu, metne je na stol i prostoji uz sto desetak časaka ne mičući se. Onda legne nemoćan na divan i bolno se, sa slabim jecanjem, ispruži na njemu; oči su mu bile sklopljene. Tako proleži otprilike pola sata.

Nije ni o čemu mislio. Jest, bilo je nekih misli, ili odlomaka misli, nekih prikaza, bez reda i bez veze, - lica ljudi, koje je vidio još za djetinjstva, ili ih je gdjegod sreo jedan jedini put, te ih se ne bi bio nikada ni sjetio zvonika Voznesenjske crkve, biljara u nekoj gostionici i kraj biljara časnika, zadah cigara u nekoj trafici, u niskom prizemlju, krčmi, družinskih stuba, sasvim mračnih, polivenih pomijama i posutih ljuskama od jaja, a odnekud se ori nedjeljna zvonjava... Stvari se mijenjaju i vitlaju se kao vihor. Neke mu se i mile, te ih se hvata, ali se gase, a nešto ga guši u nutrini, ali ne jako. Gdjekada mu je i sasvim dobro... Laka ga zebnja nije prolazila, a to mu je čuvstvo bilo skoro i prijatno.

Začuje žurne korake Razumihinove i glas njegov, te zaklopi oči i pričini se, da spava. Razumihin otvori vrata, pa neko vrijeme prostoji na pragu, kao da premišlja. Onda korakne tiho u sobu i pristupi oprezno divanu. Začuje se šapat Nastasjin.

- Ne diraj ga; neka se ispava; kasnije će jesti.

- I jest tako, - odgovori Razumihin.

Iziđu oprezno obadvoje i pritvore vrata. Prođe još pola sata. Raskoljnjikov otvori oči, izvali se nauznak i zaturi ruke za glavu...

"Tko je on? Tko je taj čovjek, što je iskrsnuo iz zemlje? Gdje je on bio i što je vidio? On je vidio sve, to je nesumnjivo. A gdje je on tada stajao i otkuda je gledao? Zašto on istom sada iskrsava iz zemlje? I kako je vidio, - zar može to biti?... Hm!... - nastavi Raskoljnjikov, mrznući se i trnući, - a korice, što ih je Nikolaj našao za vratima: zar i to može biti? Dokazi! Sićušnu crticu previdiš, pa eto ti dokaza velikih poput piramide egipatske! Muha proletjela i vidjela! Zar može biti tako?"

I on mrzovoljno osjeti odjednom, kako je oslabio, fizički oslabio.

"Bješe mi i znati, - mislio je i gorko se smiješio, - A kad sam znao sebe, kad sam slutio kakav ću biti, kako sam se smio laćati sjekire i krvaviti se! Trebao sam unaprijed znati... Eh, ta i znao sam unaprijed!..." - prošapće on očajan.

Gdjekada bi se nepomično zaustavljao na kojoj misli.

"Ne, oni ljudi nisu od ovakvog kova; pravi vladar, kome je sve dopušteno, razara Toulon, čini pokolj u Parizu, zaboravlja vojsku u Egiptu, gubi pola milijuna ljudi u moskovskoj vojni, a u Vilni se otresa dosjetkom[43]; njemu dižu iza smrti kumirske kipove, - njemu je dakle slobodno sve. Ta u takvih ljudi i nije tijelo, nego tuč!"

Nenadana ga, neobična misao odjednom skoro nasmije.

"Napoleon, piramide, Waterloo, - i mršava, gadna registratorka, baba, lihvarka, s crvenim kovčegom pod krevetom, ta to ne bi prokuhao ni Porfirij Petrovič!... Otkud i da prokuha!... Estetika će smetati: "Zar će se Napoleon podvući babi pod krevet!" Eh, trice!

Časomice mu se je činilo, da bulazni; zapadao je u grozničavo-zanosno raspoloženje.

"Baba je gluparija! - mislio je vatreno i na mahove. - Baba je pogreška, ne radi se o njoj! Baba je bila samo bolest... ja sam htio brže da prekoračim... ja nisam ubio čovjeka, nego sam ubio princip! Princip sam ja ubio, a prekoračio i nisam, nego sam ostao na ovoj strani. Jedino sam uspio da ubijem. A i to nisam uspio, kako se vidi... Princip? Zato je glupančić Razumihin maločas grdio socijaliste? Marljiv svijet, promućuran, "općom se srećom" bavi. Ta samo mi je jedan jedini put dat život, i nikada ga više neće biti: ja neću da čekam "sveopću sreću". Ja hoću i sam da živim, jer inače mi je bolje i ne živjeti. A što? Ja samo nisam htio da prođem kraj gladne matere i da stisnem u džepu svoj rubalj, očekujući "sveopću sreću". "Prinosim evo ciglicu sveopćoj sreći i zato mi je srce spokojno"[44]. Ha-ha! A zašto ste me propustili? Ta samo jedanput živim, pa hoću i ja... Eh, estetska uš sam ja, ništa više", - priklopi on, te se nasmije, kao da je pomjerio pameću. - "Jest, ja sam zaista uš", - nastavi, zlorado se hvatajući te misli, kopkajući po njoj, igrajući se i zabavljajući se njome -" i već poradi toga jedinog, prvo, što razmatram o tom, jesam li uš, drugo, što sam cio mjesec dana uznemirivao Preblagu Providnost, zazivajući je za svjedoka, da ne poduzimam ono zbog svoje puti i pohote, nego mi je na pameti veličanstven, lijep cilj, ha-ha-ha! Treće, zato, jer sam mislio, da ću u izvršenju paziti na moguću pravednost, važnost i mjeru, i aritmetiku: od svih sam ušiju odabrao najnekorisniju, a kad sam je ubio, smislio sam opet, da od nje uzmem baš onoliko, koliko mi treba za prvi korak, ni više ni manje. (Drugo bi dakle i otišlo manastiru, po oporuci - ha-ha!...) Zato, zato sam ja do kraja uš, - dometne on, škrgućući zubima, - zato, jer sam ja sâm možda još odurniji i gadniji od te ubijene uši i jer sam unaprijed osjećao, da ću to reći sam sebi nakon što je ubijem! Zar se išta može uporediti s takvom strahotom! Oh, niskosti! Oh, podlosti!... Oh, kako ja razumijem "proroka", sa sabljom, na konju: Zapovijeda. Allah, pokoravaj se, "dršćući" stvore! U pravu je, u pravu "prorok", kad ispriječi gdjegod na ulici dobr-r-ranu bateriju, te gruha i u pravog i u krivog, a ne udostojava se čak ni toliko, da se objasni! Pokoravaj se, dršćući stvore i - ne želi, jer to nije tvoj posao!... Oh, nipošto, nipošto neću oprostiti babi!"

Kosa mu se oznojila, drhtave mu se usne sasušile, ukočen pogled upravljen u strop.

"Mati, sestra - kako sam ih ja ljubio! Zašto ih sada mrzim? Da, fizički mrzim; ne mogu da ih trpim uza se... Maločas sam prišao majci i poljubio sam je, sjećam se... Da je grlim i da mislim: kad bi doznala, to... zar da joj reknem onda? Od mene neće to postati... Hm! ona je zacijelo isto takva, kakav sam i ja, - dometne on, nastojeći svom silom, da misli, kao da se bori s tlapnjom, koja ga zaokuplja. - Oh, kako ja mrzim sada babu! Da se probudi, ubio bih je valjda i po drugi put! Bijedna Lizaveta! Zašto se je ona tu desila!... Ali začudo mi je, da na nju skoro i ne mislim, kao da je nisam ni ubio!... Lizaveta! Sonja! Bijedne, krotke, krotkih očiju... Mile!... Zašto one ne plaču? Zašto one ne ječe?... One sve daju... gledaju krotko i tiho... Sonja, Sonja! Tiha Sonja!..."

On se zanese. Čudnim mu se učini, da se i ne sjeća, kako je dospio na ulicu. Već je kasno veče. Mrak zapada, puni mjesec svijetli sve jasnije te jasnije, ali zrak je nekako osobito zaparan. Po ulicama vrve ljudi; obrtnici se i posleni ljudi razilaze po kućama, drugi se šetaju; zaudara vapno, prašina, ustajala voda. Raskoljnjikov hoda nujan i zabrinut; jako se dobro sjeća, da je od kuće otišao po nekom naumu, te mora nešto da uradi i da pohiti, ali što, to je zaboravio. Odjednom zastane i opazi, da na drugoj strani ulice stoji na pločniku čovjek i maše mu rukom. Pođe preko ulice k njemu, ali se taj čovjek iznenada okrene i pođe, kao da ništa nije ni bilo, oborene glave, a ne obazire se i ničim ne odaje, da ga je zvao, "Ta da li me je zaista zvao?" - pomisli Raskoljnjikov, ali nagne ipak za njim. Kad bude deset koračaja od njega, odjednom ga poznade i - uplaši se; bio je to malopređašnji građanin, u istom onako dugom haljetku i isto onako zgrbljen. Raskoljnjikov stupa za njim nazorice; srce mu kuca; zakrenu oni u uličicu, - onaj se još uvijek ne obazire. "Zna li on, da ja idem za njim?" - pomisli Raskoljnjikov. Građanin uđe na vrata neke velike kuće. Raskoljnjikov pristupi brže vratima i stane gledati: neće li se onaj obazreti i neće li ga zovnuti? I zbilja, kad je prošao trijem i izišao na dvorište, onaj se iznenada osvrne i kao da mu je opet mahnuo. Raskoljnjikov prođe odmah kroz trijem, ali na dvorištu nije bilo više građanina. Ušao je dakle tu odmah na prve stube. Raskoljnjikov poleti za njim. I zaista, za dva stepeništa više, čuli su se nečiji odmjereni, lagani koraci. Začudo, stube se čine poznatima. Evo prozor u prizemlju; turobno i tajnovito pada kroz stakla mjesečina; evo i prvi kat. Ha! ta to je baš onaj stan, gdje su bojili radnici... Kako ga nije poznao odmah? Koračanje onoga čovjeka, što ide pred njim, stišalo se: "Stao je dakle, ili se negdje sakrio". Evo i drugi kat; bi li dalje išao? I kakva je tu tišina, strašno je dapače... Ali on pođe. Plaši ga i buni lupa vlastitih koračaja. Bože, kakav je mrak! Građanin se zacijelo tu gdjegod pritajio u uglu. A! stan je širom otvoren na stubištu; pomisli i uđe. Predsoblje je sasvim mračno i prazno, ni žive duše; kao da su sve iznijeli; tiho tihano, na prstima, uđe u gostinsku sobu: sva je soba obasjana jasnom mjesečinom; sve je tu kao i prije: stolice, zrcalo, žuti divan i sličice u okvirima. Ogromni, okrugli mjesec, crven kao bakar, gleda ravno u prozore. "To je od mjeseca takva tišina", - pomisli Raskoljnjikov", - on sada jamačno zagoneta zagonetke". Postoji i počeka, počeka dugo, a što je tiša mjesečina, to mu jače kuca srce, te ga već i boli. I vazda tišina. Odjednom se začuje časovit prasak, kao da se slomio iver, i sve zamre opet. Jedna se muha probudila, zaletjela se i udarila o staklo, te žalostivo zazujala. U taj čas smotri u uglu, između ormarića i prozora, kao da visi na zidu neki ogrtač. Što će taj ogrtač? - pomisli. - Ta prije ga nije bilo... Priđe polako i dosjeti se, da se iza tog ogrtača zacijelo sakriva netko. Oprezno odigne rukom ogrtač i spazi, da tu stoji stolica, a na stolici sjedi u uglu baba, sva se zgrčila, a glavu spustila, tako da ne može da joj razabere lice, ali je to ipak ona. Postoji malo kraj nje: "Boji se!" pomisli on, izvuče tiho iz petlje sjekiru i udari babu po tjemenu, i jedan i dva puta. Ali začudo: ona se od tih udara nije ni ganula, kao da je drvena. On se uplaši, nagne se bliže i stane je promatrati; ali i ona nagne glavu još niže. On se onda sagne sasvim do poda i pogleda je odozgo u lice, pogleda i zamre: baba sjedi i smije se, - sve se kida od tihanog, nečujnog smijeha, a suspreže ga svom silom, da je on ne bi čuo. Odjednom mu se učini, da su se vrata spavaće sobe nešto odškrinula, te kao da se i tamo smiju i šapću. Bijes ga zaokupi; iz sve sile stane udarati babu po glavi, ali uz svaki se udar njegove sjekire čuje sve jači i glasniji smijeh i šapat iz spavaće sobe, a baba se sva uzljuljala od hihota. Poleti da umakne, ali predsoblje je već puno svijeta, vrata su na stube otvorena širom, a po hodniku, na stubama i tuda dolje vrve ljudi, glava do glave, svi gledaju, ali svi su se pritajili i čekaju, šute... Srce mu se stislo, noge mu se ne miču, prirasle... Htjede zaviknuti i - probudi se.

Odahne teško, - ali začudo, kao da još uvijek sanja: vrata su mu otvorena širom, a na pragu stoji sasvim nepoznat čovjek i uporito ga promatra.

Tek što je Raskoljnjikov otvorio oči, odmah ih sklopi opet. Leži na leđima i ne miče se.

"Da li se to produžuje san ili ne produžuje?" - pomisli, te malo, neopazice digne opet trepavice: neznanac stoji sve na istom mjestu i vazda ga motri.

Odjednom on prekorači oprezno prag, pomno pritvori za sobom vrata, priđe stolu, počeka časak, - za sve to vrijeme nije skidao očiju s njega, - polako, tiho sjedne na stolicu do divana; šešir položi do sebe na pod, obadvjema se rukama podupre o trskovac, a na ruke nasloni bradu. Vidi mu se, da se je spremio na dugo čekanje. Koliko Raskoljnjikov može da razabere ispod trepavica, što trepeću, taj čovjek nije više mlad, gojan je, a brada mu je gusta, svijetla, skoro bijela...

Prođe desetak časaka. Vidno je još, ali se već smrkava. U sobi je mrtva tišina. Ni sa stuba ne dopire nikakav zvuk. Samo zuji i muči se neka muha zundarača, te u lijetu nasrće na staklo. Raskoljnjikov nije mogao dulje da otrpi, te se odjednom pridigne i sjedne na divanu.

- No, govorite, što želite?

- Ta ja sam eto i znao, da vi ne spavate, nego se samo pretvarate, - čudno odgovori neznanac i spokojno se nasmije: - Dopustite, da se predstavim: Arkadij Ivanovič Svidrigajlov.

 
 